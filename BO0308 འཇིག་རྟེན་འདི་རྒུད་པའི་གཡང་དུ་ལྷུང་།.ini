འཇིག་རྟེན་འདི་རྒུད་པའི་གཡང་དུ་ལྷུང་།
[ནི་ཀྲེ་རི་ཡ] ཆན་ནུའུ་ཨ ཨ་ཆི་པེ་ཡིས་བརྩམས།


ལེའུ་དང་པོ། 

༡
གྲོང་ཚོ་དེ་དགུ་བོ་མ་ཟད་དེའི་ཕན་གྱི་ཡུལ་ལུང་ཀུན་ཏུ་ཡང་ཨོ་གུང་ཁ་ཝོ་ཡི་མཚན་
སྙན་གྲགས་རབ་ཏུ་འབར་ཡོད། ཁོའི་མཚན་སྙན་ནི་རང་གི་ནུས་ཤུགས་ལ་བརྟེན་ནས་
རྒྱས་པ་རེད། ཁོ་ཕོ་ལོ་བཅོ་བརྒྱད་དེ་གསར་བུ་ཞིག་ཡིན་དུས། ཁོས་ཞི་མི་ཨ་མྲ་ལིན་ཚི་
ཕམ་པར་བརྒྱབ་ནས་རང་གྲོང་ཚོར་གཟི་བརྗིད་ཁྱེར་ཡོང་བ་རེད། ཨ་མྲ་ལིན་ཚི་ནི་སྦེ་ག་
འགྲན་མཁན་ཡ་མེད་ཅིག་ཡིན། ལོ་བདུན་གྱི་རིང་ལ་ཁོས་ཝུའུ་མུའུ་ཨོ་ཧྥེ་ཡ་ནས་ཨེན་
པེ་ནོའི་བར་དུ་སྦེ་ག་འགྲན་ཏེ་ཐེངས་གཅིག་ཀྱང་ཕམ་མ་མྱོང་། ཁོའི་མིང་ལ་ཞི་མི་ཐོགས་
དོན་ནི་ཁོའི་རྒྱབ་གཞུང་གཏན་ནས་སར་རེག་མ་མྱོང་བས་ཡིན། དེ་ལྟ་བུའི་མི་ཞིག་སྦེ་ག་
འགྲན་ཐེངས་ཤིག་གི་ཁྲོད་དུ་ཨོ་གུང་ཁ་ཝོ་ཡིས་ཕམ་པར་བརྒྱབ་པ་རེད། རྒན་པ་རྣམས་
ཀྱིས་མ་བགྲོས་གཅིག་མཐུན་ངང་བཤད་རྒྱུར། འདི་ནི་ཁོ་ཚོའི་གྲོང་རྡལ་འཛུགས་སྐྲུན་
མཁན་གྱིས་ཐང་རྒོད་ཁྲོད་ཀྱི་འདྲེ་གདོན་ལ་ཉིན་ཞག་བདུན་རིང་འཐབ་པའི་ཚུན་གྱི་
ཆེས་ཛ་དྲག་གི་འཁྲུག་རྩོད་རེད།
རྔ་སྒྲ་ལྷང་ལྷང་དང་། གླིང་བུ་སིལ་སིལ། ལྟད་མོ་པ་རྣམས་ཀྱིས་དབུགས་ཁོག་ལ་
བསྡུས་ནས་མིག་ཟུང་ཅེ་རེར་བལྟས་འདུག ཨ་མྲ་ལིན་ཚི་ནི་འཐབ་རྩལ་ལ་ཤིན་ཏུ་འཇོན་
པའི་མི་ཞིག་ཡིན་མོད། འོན་ཀྱང་ཨོ་གུང་ཁ་ཝོ་ཡང་ཆུ་ནང་གི་ཉ་མོ་བཞིན་ཤིན་ཏུ་སྐྱེན།
ཁོ་གཉིས་ཀྱི་དཔུང་ངར་དང་སྒལ་གཞུང་། དེ་མིན་སྒྱིད་པའི་ངོས་ཀྱི་རྩ་རྣམས་ཕྱི་ལ་མངོན་
ཞིང་ཤ་གནད་ལེབ་མོ་རེ་རེ་འབུར་དུ་དོད་འདུག་པས། མི་རྣམས་ཀྱིས་ཁོ་གཉིས་ཀྱིས་དམ་
དུ་བཅིངས་དྲགས་ཏེ་འགད་སྙམ་གྱི་སྒྲ་ཡང་ཧ་ལམ་ཐོས་པར་འགྱུར། མཇུག་མཐར། ཨོ་
གུང་ཁ་ཝོ་ཡིས་ཞི་མི་རྒྱང་དུ་སྤྱུགས་བྱུང་།
དེ་ནི་ལོ་མང་པོའི་ཡར་སྔོན་ཏེ་ཡང་ན་དེའི་ཡང་ཡར་སྔོན་གྱི་དོན་དག་རེད། དུས་
སྐབས་དེའི་ནང་དུ། ཨོ་གུང་ཁ་ཝོ་ཡི་མཚན་སྙན་ནི་ནགས་ཚལ་ཁྲོད་ཀྱི་མེ་དཔུང་མའེ་
ཏེན་རླུང་ལ་འཕྲད་པ་བཞིན་དྲག་ནས་དྲག་ཏུ་མཆེད། ཁོ་ནི་ལུས་སྟོབས་ཤིན་ཏུ་དར་
ཞིང་། སྨིན་མ་ནག་པོ་ཟུང་དང་སྣ་གཟེངས་མཐོ་ཞིང་ལེབ་པ་དེས་བཞིན་ལ་རྩུབ་རག་གི་
མདངས་ཤིག་བསྣན་འདུག ཁོའི་དབུགས་འབྱིན་རྔུབ་ཀྱི་སྒྲ་ཧ་ཅང་ཆེ་བས། ཁོའི་ཆུང་
མ་དང་བུ་ཕྲུག་ཚོ་གཉིད་ལ་རོལ་དུས་རང་རང་གི་སྤྱིལ་བུའི་ནང་དུ་ཡང་ཁོའི་དབུགས་
འབྱིན་རྔུབ་ཀྱི་སྒྲ་ཐོས་ཐུབ་པར་བཤད། ཁོ་ལམ་དུ་འགྲོ་དུས་རྐང་པའི་ཕྱི་རྟིང་ཧ་ལམ་ས་
ངོས་སུ་མི་འཕྲད་པ་དང་། ཁོའི་ཕྱི་རྟིང་ལ་ལྡེམ་རྩིབ་སྤྲད་ཡོད་པ་དང་འདྲ་ལ། རྟག་ཏུ་གང་
ཞིག་གི་ལུས་ལ་མཆོང་འདོད་པ་དང་མཚུངས། ཁོ་ཏན་ཏན་ཕ་རོལ་པའི་སྟེང་དུ་རྒྱུན་པར་
མཆོང་ཡང་མཆོང་བཞིན་ཡོད། ཁོ་ནི་ངག་ཅུང་ལྐུགས་པ་ཞིག་ཡིན་པས། རབ་ཏུ་ཁྲོ་ཐེངས་
རེར་སྡིགས་དམོད་ཀྱི་ཚིག་ཁ་ལ་རན་པ་ཞིག་མ་རྙེད་ཚེ་ཁུ་ཚུར་འགུལ་རྐྱང་བྱེད། ཁོས་ནི་
ཕམ་ཁ་མྱོང་མཁན་གྱི་སྐྱེས་པ་ལ་བཟོད་བསྲན་ཡེ་ནས་མི་བྱེད་དེ། ཁོས་ནི་ཁོའི་ཕ་རྒན་
ལའང་བཟོད་བསྲན་བྱེད་ཐབས་བྲལ།
ཁོའི་ཕ་རྒན་གྱི་མིང་ལ་ཝུའུ་ནོ་ཁཱ་ཟེར་ཞིང་། མི་ཡུལ་དང་རིང་དུ་བྲལ་ནས་མི་ལོ་
བཅུ་འགོར་སོང་། ཁོའི་ཕ་རྒན་ནི་ཚེ་གང་བོར་སྒྱིད་ལུག་ཆེ་ཞིང་མིག་རྒྱང་ཐུང་བས། རྟག་
པར་སང་ཉིན་གྱི་བྱ་བར་འཆར་གཞི་ཅི་ཡང་མེད། གལ་ཏེ་ཁོའི་ལག་ཏུ་སྒོར་མོ་རེ་རག་
ཚེ་དེ་མ་ཉིད་དུ་ཆང་ཉོས་ཏེ་ཁྱིམ་མཚེས་ཚོ་དང་ལྷན་དུ་རྩེད་མོར་གཡེང་བར་བྱེད། ཡིན་
ནའང་ཁོའི་ལག་ཏུ་སྒོར་མོ་རག་པའི་སྐལ་བ་ཤིན་ཏུ་ཕྲ། ཁོས་རྒྱུན་པར་བཤད་རྒྱུར། མི་ཤི་
བོའི་ཁ་མཐོང་ཐེངས་རེར། ཁོའི་སེམས་ལ་མི་ཞིག་འཇིག་རྟེན་གསོན་ངོགས་སུ་འཚོ་དུས་
རང་ལ་དབང་བའི་སྐལ་དེ་མ་ཟོས་ན། དེ་ནི་གླེན་པ་འབའ་ཞིག་རེད། དེ་བཞིན་ཝུའུ་ནོ་ཁཱ་
ཡིས་དོམ་ལུང་པ་གང་ཁུར་ཡོད་པ་ཡང་བཤད་མི་དགོས་ཏེ། ཁོས་ཁྱིམ་མཚེས་རེ་རེར་དོམ་
ཆད་ཅིང་། དོམ་དེ་དག་ནི་ཆ་རེ་རྡོག་རེ་བྱས་ནས་གྲངས་འབོར་ཆེ་བའི་མཱ་ནོ་པེ་ཡི་བར་དུ་
སླེབས་ཡོད།
ཁོ་གཟུགས་བོངས་ཤིན་ཏུ་ཆེ། ཡིན་ནའང་ལུས་རིད་ཅིང་སྒལ་བ་ཕྱི་ལ་འབུར་ཡོད།
ཆང་འཐུང་བའམ་གླིང་བུ་འབུད་དུས་མ་གཏོགས། རྒྱུན་པར་ཁོའི་གདོང་དུ་སྐྱོ་ཉམས་ཤིག་
མངོན་ཞིང་། ཁོས་གླིང་བུ་བུས་ན་ཧ་ཅང་སྙན། ལོ་རེའི་ཆེས་སྤྲོ་སྐྱིད་ཀྱི་དུས་སྐབས་ནི་
བཙས་མ་བརྔས་རྗེས་ཀྱི་ཟླ་བ་གཉིས་ནས་གསུམ་གྱི་རིང་ཡིན། སྐབས་དེ་དག་གི་རིང་དུ།
གྲོང་ཚོའི་ནང་གི་རོལ་ཆས་ལ་དགའ་བའི་མི་རྣམས་ཀྱིས་ཐབ་སྒྲོམ་སྟེང་བཀལ་བའི་རོལ་
ཆས་རྣམས་མར་ལེན་པ་རེད། ཝུའུ་ནོ་ཁཱ་ཡིས་རྒྱུན་པར་ཁོ་ཚོ་དང་མཉམ་དུ་རོལ་ཆས་
དཀྲོལ་བ་དང་། གདོང་ལ་བདེ་སྐྱིད་ཀྱི་འཛུམ་མདངས་ལྷུག་ལྷུག་གྲོལ། སྐབས་འགར། གྲོང་
ཚོ་གཞན་པས་ཀྱང་ཝུའུ་ནོ་ཁཱ་ཡི་རོལ་ཚོགས་དང་ཞལ་འབག་ཞབས་བྲོ་རུ་ཁག་གདན་
འདྲེན་ཞུས་ཏེ་རོལ་མོ་ཁྲིད་དུ་འཇུག ཝུའུ་ནོ་ཁཱ་སོགས་ཁོ་ཚོ་མཚམས་རེར་དེ་འདྲའི་
བདག་པོ་དང་ཆབས་ཅིག་འདུ་ཚོགས་ཆེན་པོ་བཞི་ནས་ལྔ་བར་སྡོད་པ་དང་། རོལ་མོ་
དཀྲོལ་བ་དང་སྟོན་མོ་གཟབ་རྒྱས་ལ་རོལ་བ་རེད། ཝུའུ་ནོ་ཁཱ་ནི་དེ་འདྲའི་བདུད་རྩི་མངར་
མོ་དང་ཟས་མཆོག་ལོངས་སུ་སྤྱོད་པའི་འཚོ་བ་དང་མཛའ་བརྩེ་དྲོན་མོར་དགའ་ཞིང་། ལོ་
རེའི་དུས་ཚིགས་འདིར་ཡང་ཤིན་ཏུ་དགའ། ཆར་དུས་སྔར་ནས་འདས་ཟིན་པས་ཞོགས་པ་
རེ་རེར་མཁའ་རུ་འཕགས་པའི་ཉི་མ་ནི་མིག་ལ་འཚེར། དེར་མ་ཟད་གྲང་ངར་ཆེ་ཞིང་སྐམ་
ཤེད་ཚ་བའི་མའེ་ཏེན་རླུང་བྱང་ཕྱོགས་ནས་ལྡང་ཡོང་བས། གནམ་གཤིས་ཀྱང་དེ་འདྲའི་
ཚ་བོ་མིན། ལོ་རེ་འགར། རླུང་ལྡང་བ་ཤིན་ཏུ་ཚབས་ཆེ་བས་མཁའ་དབྱིངས་སུ་སྨུག་པ་
སྟུག་པོས་ཁྱབ་ཅིང་། རྒན་པ་དང་བྱིས་པ་དག་མེ་ཕུང་གི་མཐའ་རུ་རུབ་སྟེ་ཁ་ལག་སྲོ་བ་
རེད། ཝུའུ་ནོ་ཁཱ་ནི་དེ་ཡོད་ཚད་ལ་དགའ་ཞིང་། ཆར་ཉུང་དུས་ཚིགས་དང་བསྟུན་ནས་
སླེབས་པའི་བྱ་གླག་སྐོར་དང་པོ་དང་། གླུ་དབྱངས་ལེན་ཞོར་དེ་དག་ལ་དགའ་བསུ་བྱེད་
པའི་བྱིས་པ་དག་ལའང་དེ་བཞིན་དགའ་བོ་ཡོད། ཁོས་རང་གི་བྱིས་དུས་དྲན་ཞིང་། རང་
ཉིད་ཕྱོགས་བཞིར་ཇི་ལྟར་འཁྱམ་མྱུལ་བྱས་པ་དང་། མཐོན་མཐིང་གི་ཨ་སྔོན་དབྱིངས་སུ་
རང་དབང་ངང་འཕུར་བའི་བྱ་གླག་བཙལ་ཅིང་། བྱ་གླག་ཅིག་མཐོང་བའི་མོད་ལ་ཁོས་
ཤུགས་ཆེན་པོས་གླུ་དབྱངས་བླངས་ནས་རྒྱང་རིང་ནས་ཉེ་བར་ལྷགས་པར་བསུ་མ་བྱས་
ཤིང་། ཁོ་ཚོར་རས་ལེབ་རེ་གཉིས་ཕ་ཡུལ་དུ་ཁུར་ཡོང་ཡོད་མེད་དྲིས།
དེ་ནི་ལོ་མང་པོའི་སྔ་རོལ་གྱི་གཏམ་རྒྱུད་རེད། དེ་དུས་ཝུའུ་ནོ་ཁཱ་ད་དུང་ལོ་ན་གཞོན།
ལག་ཆགས་རྗེས་ཁོས་དོན་ཅི་ཡང་མ་འཁྱོངས། ཁོ་ཤིན་ཏུ་དབུལ་ཞིང་ཆུང་མ་དང་བུ་ཕྲུག་
གི་ཕོ་བའང་འགྲངས་དཀའ། མི་རྣམས་ཀྱིས་ཁོ་ནི་སྒྱིད་ལུག་རེད་ཅེས་འཕྱ་དམོད་བྱེད་
ཅིང་། དེར་མ་ཟད་ཁོས་གཏན་ནས་དོམ་དངུལ་མི་འཇལ་བས། མི་རྣམས་ཀྱིས་ཁོར་གཏན་
ནས་སྒོར་མོ་མི་བསྐྱི་ཞེས་མནའ་བསྐྱལ་བ་རེད། དེ་ལྟ་ནའང་ཝུའུ་ནོ་ཁཱ་ཡིས་ཐབས་བརྒྱ་
ཇུས་སྟོང་གིས་སྒོར་མོ་བསྐྱི་ཐུབ་པས། ཁོའི་དོམ་ནི་རི་བོ་བཞིན་སྤུངས་ཡོད།
ཉིན་ཞིག ཨོ་ཁེ་ཝ་དབྱི་རུ་འབོད་པའི་ཁྱིམ་མཚེས་ཤིག་ཁོར་སྐོར་རྒྱག་ཏུ་འབྱོར།
སྐབས་དེར་ཝུའུ་ནོ་ཁཱ་ཡིས་རང་གི་སྤྱིལ་བུའི་ནང་གི་ས་ཐབ་སྟེང་ཁེན་ནས་གླིང་བུ་གཏོང་
བཞིན་ཡོད། ཁོ་དེ་མ་ཉིད་དུ་ཡར་ལངས་ཤིང་ཨོ་ཁེ་ཝ་དབྱི་དང་ལག་འཇུ་བྱས། དེ་ནས་
མགྲོན་པོས་རང་གི་མཆན་དུ་བཙིར་བའི་ལུག་ལྤགས་ཐང་ལ་བཏིང་ནས་བསྡད་བྱུང་། ཝུའུ་
ནོ་ཁཱ་སྦུག་ཁང་དུ་འཛུལ་ནས་འཕྲལ་དུ་ཤིང་སྡེར་ཞིག་བཟུང་ཞིང་། ཤིང་སྡེར་ནང་དུ་ཤིང་
ཏོག་ཁོ་ལ་དང་། ཕོ་བ་རིལ་ཉུང་ཙམ་དང་རྡོ་ཐལ་དཀར་པོ་ཉུང་ཙམ་བཞག་འདུག
“ང་ལ་ཤིང་ཏོག་ཁོ་ལ་ཡོད” ཟེར་བཞིན་ཁོ་ཐང་དུ་ཙོག་ཅིང་། སྡེར་མ་མགྲོན་པོའི་
ལག་ཏུ་གཏད།
“བཀའ་དྲིན་ཆེ། ཤིང་ཏོག་ཁོ་ལ་འཁྱེར་ཡོང་མཁན་དེས་ཚེ་སྲོག་ཀྱང་ཁྱེར་ཡོང་
བ་རེད། འོན་ཀྱང་ངས་བསམས་ན་འདི་ཁྱོད་ཀྱིས་གཏུབ་ན་འགྲིག” ཨོ་ཁེ་ཝ་དབྱི་ཡིས་དེ་
ལྟར་ལན་འདེབས་ཞོར་སྡེར་མ་ཕྱིར་ཁོའི་ལག་ཏུ་བྱིན།
“མིན། འདི་ནི་ཁྱོད་ལ་བྱིན་པ་ཡིན། ངོ་མ་ཡིན།” དེ་ལྟར་ཁོ་གཉིས་ཀྱིས་ཕན་ཚུན་
ལ་སྟེར་རེས་བྱས་ནས་ཡུད་ཙམ་འགོར་སོང་། མཐའ་མར་ཝུའུ་ནོ་ཁཱ་ཡིས་གཟི་བརྗིད་དེ་
དང་ལེན་བྱས། ཁོས་ཤིང་ཏོག་ཁོ་ལ་གཏུབ་དུས་ཨོ་ཁེ་ཝ་དབྱི་ཡིས་རྡོ་ཐལ་བླངས་ནས་ཐང་
དུ་ཐིག་རིས་འགའ་བྲིས། དེ་ནས་རང་གི་རྐང་པའི་མཐེབ་རྒན་སྟེང་སྐུད་མགོ་བརྩམས།
ཝུའུ་ནོ་ཁཱ་ཡིས་ཕྱོགས་གཅིག་ནས་ཤིང་ཏོག་ཁོ་ལ་གཏུབ་པ་དང་། ཕྱོགས་གཅིག་ནས་
ཕ་མེས་ཡང་མེས་ལ་གསོལ་བ་བཏབ་ནས་ཁོ་ཚོ་ཚེ་ཐག་རིང་ཞིང་བདེ་ཐང་ཡོང་བ་དང་།
དགྲ་བོས་གནོད་འཚེ་མི་བྱེད་པའི་སྐྱབས་འཇུག་ཞུས། ཤིང་ཏོག་ཁོ་ལ་ཟོས་ཚར་རྗེས་ཁོ་
གཉིས་ཀྱིས་ཤིང་འབྲས་མུའུ་ཧྲུའུ་ཆར་བས་བསྣུབས་པ་དང་། ཐེངས་རྗེས་མའི་མེས་པོ་གོང་
མར་བཀུར་བའི་སྟོན་མོ། ད་རུང་ཨེན་པེ་ནོ་གྲོང་ཚོའི་བསླེབ་ལ་ཉེ་བའི་འགྲན་སྡུར་སོགས་
དོན་དག་མང་པོ་གླེང་། འཐབ་འཁྲུག་གླེང་མ་ཐག ཝུའུ་ནོ་ཁཱ་ཡི་ངོ་ལ་སྡུག་ནག་འདོམ་
པ་གང་དྲུད་འདུག ཁོ་ནི་དངོས་གནས་སྐྲག་ཤོར་ཞིག་ཡིན་ཏེ་ཁྲག་བཞུར་བ་གཏན་ནས་
མཐོང་མི་ཉན། དེ་བས་ཁོས་གླེང་ཕྱོགས་གཞན་དུ་བསྐོར་ནས་རོལ་མོ་གླེང་བ་ན། ཁོའི་
གདོང་དུ་ཡང་བསྐྱར་འཛུམ་གྱི་གང་བུ་གྲོལ་བྱུང་། ཁོའི་སྣང་བར་ཨེ་ཀོས་དང་ཝུའུ་ཏུའུ།
ཨོ་རེ་ན་སོགས་ཀྱི་ཡིད་སེམས་འགུག་ཅིང་རྙོག་འཛིང་ལྡན་པའི་འགྱུར་ཁུགས་རྣ་ལམ
དུ་རྒྱུ་ཡོང་ལ། རང་གི་གླིང་བུའི་འགྱུར་ཁུགས་ཀྱང་དེ་དག་དང་བསྡེབས་ནས་རོལ་ཆས་
སྣ་ཚོགས་ལ་འབོད་པའམ་ངུ་བ་ལྟ་བུའི་གདངས་དབྱངས་གཉོམ་པོ་ཞིག་བསྣན་ཡོང་། སྤྱི་
ཡོངས་ནས་བལྟས་ན་སྤྲོ་སྣང་ལྡན་ཞིང་གསོན་ཤུགས་འབར་བ་ཞིག་ཡིན་མོད། འོན་ཀྱང་
མི་རྣམས་ཀྱིས་སྐབས་འགར་མཐོ་ཞིང་སྐབས་འགར་དམའ་ལ། ལན་རེར་གཉོམ་ཞིང་ལན་
རེར་དྲག་པའི་གླིང་བུའི་འགྱུར་ཁུགས་གཅིག་པུར་མཉན་དུས། དེའི་ཁྲོད་དུ་སྐྱོ་བ་དང་
གདུང་བས་ཁེངས་ཡོད་པ་ཚོར་ཐུབ།
ཨོ་ཁེ་ཝ་དབྱི་ཡང་རོལ་མོ་པ་ཞིག་ཡིན་ཏེ། ཁོས་ཨོ་རེ་ན་རྡུང་ཤེས། ཡིན་ནའང་ཁོ་ནི་
ཝུའུ་ནོ་ཁཱ་བཞིན་ལས་ཅི་ཡང་འཁྱོངས་མེད་པ་ཞིག་མིན་པར། ཁོར་ཞོག་ཁོག་མངར་མོས་
ཁེངས་པའི་འབྲུ་མཛོད་ཅིག་ཡོད་ལ། ད་དུང་ཆུང་མ་གསུམ་བླངས་ཡོད། སྐབས་འདིར་
ཁོར་ཏག་ཏག་དབྱི་ཏི་རྨི་ལི་ཡི་མིང་བཏགས་འཐོབ་ལ་ཉེ། དེ་ནི་ཡུལ་དེའི་མིང་བཏགས་
ལས་ཨང་རིམ་གསུམ་པ་ཡིན། མཛད་སྒོ་དེ་སྤེལ་བར་སྒོར་མོ་མང་པོ་མཁོ་བས། ཁོས་ཐབས་
བཀོད་འཐེན་ནས་རང་གི་རྒྱུ་ནོར་མ་ལུས་སྡུད་ཐབས་བྱེད་ཀྱིན་ཡོད། དོན་དམ་དུ་དེ་ནི་ཁོ་
ཝུའུ་ནོ་ཁཱ་འཚོལ་དུ་ཡོང་བའི་རྒྱུ་མཚན་ཡིན་པས། ཁོས་མགྲིན་པ་བསལ་ཙམ་བྱས་རྗེས་
ཁ་གྲག་བྱུང་།
“ཁྱོད་ཀྱིས་ཤིང་ཏོག་ཁོ་ལས་མགྲོན་བྱས་པར་བཀའ་དྲིན་ཆེ། ང་ལ་མི་འགྱངས་པར་
མིང་བཏགས་གསར་པ་ཞིག་འཐོབ་ལ་ཉེ་བ་ཁྱོད་ཀྱིས་སྔར་ནས་གོ་ཡོད་ཀྱང་སྲིད།”
ཨོ་ཁེ་ཝ་དབྱི་ཡིས་གཏམ་དེ་བཤད་རྗེས། སྐད་ཆའི་མཇུག་རྣམས་གཏམ་དཔེའི་ལམ་
ནས་བཤད་བྱུང་། དབྱི་པོ་བའི་ཁྲོད་དུ་གཏམ་བཤད་པའི་ཐབས་རྩལ་ལ་མཐོང་ཆེན་བྱེད་
པ་རེད། ཨོ་ཁེ་ཝ་དབྱི་ནི་གཏམ་བཤད་པ་འབྲིང་ཙམ་ཡིན། ཁོས་གཏམ་མང་པོ་བཤད་སོང་།
སྔོན་ལ་ཟ་ཟུར་ནས་བཤད་པ་ད་ང་། མཐའ་མར་ད་གཟོད་གནད་ཀྱི་དོན་པོ་དེ་བཤད་བྱུང་།
གོ་སླ་བར་བཤད་ན། ལོ་གཉིས་ཀྱི་སྔོན་དུ་ཝུའུ་ནོ་ཁཱ་ཡིས་ཁོའི་ལག་ནས་མཱ་ནོ་པེ་ཉིས་བརྒྱ་
བསྐྱིས་པ་དང་། ཁོ་ནི་དོམ་འདེད་དུ་ཡོང་བ་ཡིན། ཝུའུ་ནོ་ཁཱ་ཡིས་གྲོགས་པོའི་ཡོང་དོན་ཧ་གོ་
རྗེས་ཧ་ཧ་ཞེས་བགད་བྱུང་། ཁོ་སྐད་ཆེན་པོས་ཡུད་ཙམ་ལ་བགད་ཅིང་། དགོད་སྒྲ་ནི་ཨོ་རེ་ན་
བརྡུངས་པ་དང་འདྲ་ཞིང་། བགད་དྲགས་པས་མིག་ནས་མཆི་མ་བརྡོལ་བྱུང་། མགྲོན་པོ་ནི་
སྐྲག་སྟེ་ཁ་ཁུ་སིམ་མེར་སྡོད། མཇུག་མཐར། ཝུའུ་ནོ་ཁཱ་ཡིས་དགོད་ཞོར་དུ་ཁོར་ལན་བཏབ།
“ཁྱོད་ཀྱིས་ཕ་གིའི་རྩིག་ངོས་སུ་ལྟོས་དང་།” ཁོས་མདུན་ཕྱོགས་ཀྱི་ས་དམར་པོ་
བསྐུས་ནས་འོད་ལམ་མེ་བྱེད་པའི་རྩིག་ངོས་སུ་མཛུབ་མོས་བསྟན་ནས། “ཁྱོད་ཀྱིས་རྡོ་
ཐལ་གྱིས་རྟགས་བརྒྱབ་ཡོད་པ་དག་མཐོང་བྱུང་ངམ” ཟེར། ཨོ་ཁེ་ཝ་དབྱི་ཡིས་རྟགས་
ཐུང་ཐུང་འགའ་བརྒྱབ་ཡོད་པ་མཐོང་བྱུང་། དེ་དག་ནི་རྡོ་ཐལ་གྱིས་རྟགས་བརྒྱབ་པ་
རེད། བསྡོམས་པས་ཁག་ལྔ་རུ་བཀར་ཡོད་ཅིང་། ཁག་ཆེས་ཉུང་ཤས་དེར་ཡང་རྟགས་བཅུ་
བརྒྱབ་འདུག ཝུའུ་ནོ་ཁཱ་ཡིས་གཏམ་ཇི་ལྟར་བཤད་དགོས་པ་མ་ཤེས་པར། ཏོག་ཙམ་ལ་
ཁུ་སིམ་མེར་བསྡད་དེ་སྣ་ཐལ་རྔུབ་ཙམ་བྱས་ཤིང་། སྐད་ཆེན་པོས་སྣ་སྦྲིད་ལན་འགའ་
བརྒྱབ། དེ་ནས་མུ་མཐུད་དུ “རྩིག་ངོས་ཀྱི་རྟགས་རེ་རེ་ནི་ངས་ཕ་རོལ་པོར་ཆད་པའི་དོམ་
ཡིན། རྟགས་རེ་རེ་ཡིས་མཱ་ནོ་པེ་རེ་རེ་མཚོན། ཁྱོད་ཀྱིས་ལྟོས་དང་། ངས་མི་ཀན་ལ་མཱ་ནོ་
པེ་སྟོང་གཅིག་ཆད། ཡིན་ནའང་ཁོས་དོམ་དེའི་ཆེད་དུ་ཞོགས་པ་སྔ་མོ་ནས་ངས་གཉིད
དཀྲོགས་མ་མྱོང་། ངས་ཁྱོད་ཀྱི་སྒོར་མོ་སྟེར་ངེས་ཡིན། འོན་ཀྱང་དེ་རིང་སྟེར་མི་ཐུབ། མེས་
པོ་ཚོས་བཤད་ན། ཉི་མའི་འོད་ནི་ཡར་ལངས་ཡོད་པའི་མི་ལ་འཕྲོ་ཞིང་། དེ་ནས་ཐང་དུ་
ཙོག་ཡོད་པའི་མིའི་སྟེང་དུ་འཕྲོ་བ་རེད་ཟེར། ངས་སྔོན་ལ་དོམ་སུ་ལ་མང་ན་དེར་འཇལ་
དགོས” ཞེས་བཤད། ཁོས་ཡང་བསྐྱར་སྣ་ཐལ་རྔུབ་ཙམ་བྱས། དེ་ནི་ཁོས་དོམ་མང་པོ་
གཞལ་དགོས་པ་དེར་དོམ་འཇལ་བ་དང་མཚུངས། ཨོ་ཁེ་ཝ་དབྱི་ཡིས་ལུག་ལྤགས་མཆན་
ལ་བཙིར་ནས་མི་འགྲོ་ཀ་མེད་བྱུང་།
ཝུའུ་ནོ་ཁཱ་ཚེ་ལས་འདས་དུས་ཀྱང་མིང་བཏགས་ཅི་ཡང་མ་རག དོམ་མང་པོ་མགོར་
སྤུངས་པ་ཙམ་མོ། །ཁོའི་བུ་ཨོ་གུང་ཁ་ཝོ་ཡིས་ཁོ་ནི་ངོ་ཚ་ཞིག་ཏུ་བརྩི་བ་དེ་ལ་ཡ་མཚན་
རྒྱུ་ཅི་ཡང་མེད། དགའ་འོས་པ་ཞིག་ལ། མི་རྣམས་ཀྱིས་མི་ཞིག་གི་རང་སྟེང་གི་རིན་ཐང་
ལས་མི་ཞིག་གི་རིན་ཐང་གི་ཚད་འཇལ་བ་ལས། ཁོའི་ཕ་རྒན་གྱིས་ཁོའི་རིན་ཐང་གི་ཚད་
འཇལ་བ་མིན། ཨོ་གུང་ཁ་ཝོ་ནི་དོན་ཆེན་སྒྲུབ་པའི་མི་ཞིག་ཡིན་པ་ཤེས་ཐུབ། ཁོ་ད་དུང་
ལོ་ན་གཞོན་མོད། གྲོང་ཚོ་དགུའི་ཁྲོད་མིང་གྲགས་ཆེས་ཆེར་རྒྱས་པའི་སྦེ་ག་འགྲན་མཁན་
ཞིག་ཡིན། ཁོ་ནི་ཞིང་པ་ཕྱུག་པོ་ཞིག་སྟེ། ཞོག་ཁོག་མངར་མོས་ཁེངས་པའི་འབྲུ་མཛོད་
གཉིས་ཡོད་ལ། ཡར་སྔོན་ཏག་ཏག་ལ་ཆུང་མ་གསུམ་པ་བླངས། དེ་ལས་ཀྱང་གལ་ཆེ་བ་ནི།
ཁོར་སྔར་ནས་མིང་བཏགས་གཉིས་ཐོབ་ཡོད་ལ། ད་དུང་རིགས་རྒྱུད་བར་གྱི་འཐབ་འཛིང་
ཁྲོད་འགྲན་མེད་ཀྱི་དཔའ་མཛངས་ངོམས་པ་རེད། དེ་བས། ཨོ་གུང་ཁ་ཝོ་ལོ་ན་གཞོན་
ཡང་། ཁོ་ནི་དེང་རབས་ཀྱི་ཆེས་རླབས་ཆེ་བའི་མི་སྣའི་གྲས་སུ་ཚུད་ཟིན། ཁོའི་ཁྱིམ་རྒྱུད་
ཁྲོད་ལོ་ཚོད་ནི་བརྩི་བཀུར་བྱ་ཡུལ་ཡིན་མོད། གྲུབ་འབྲས་ལ་དེ་བས་ཀྱང་བརྩི་བཀུར་བྱེད་
པ་རེད། རྒན་པ་ཚོས་བྱིས་པ་ཞིག་གིས་ལག་པ་གཙང་མར་བཀྲུས་ཚེ། རྒྱལ་པོ་དང་མཉམ་
དུ་ཟས་ལ་རོལ་ཆོག་ཟེར་བ་ལྟར། ཨོ་གུང་ཁ་ཝོ་ཡིས་ལག་པ་གཙང་མར་བཀྲུས་ཟིན་པས།
རྒྱལ་པོ་དང་རྒན་པར་འགྲོགས་ནས་ཟས་ལ་རོལ་ཆོག ཁྱིམ་མཚེས་སྡེ་བས་འཐབ་འཛིང་
དང་ཁྲག་བཞུར་བ་འགོག་ཆེད་བྱིས་པ་ཞིག་ཝུའུ་མུའུ་ཨོ་ཧྥེ་ཡར་འབུལ་སྐབས། ཁོས་ཏག་
ཏག་མི་ཚེའི་ཁྲོད་སྡུག་འདེགས་དགོས་པ་གཏན་དུ་འཁེལ་བའི་བྱིས་པ་དེ་ཉིད་ལ་བདག་
དམ་བྱ་དགོས། བྱིས་པ་ལས་ངན་དེའི་མིང་ལ་དབྱི་ཁེ་མེ་ཧྥེ་ན་ཟེར་རོ།

༢
གྲོང་ཚོའི་ནང་གི་བརྡ་གཏོང་མཁན་གྱིས་ཨོ་རེ་ན་ཡི་ཟིང་སྒྲས་ལྷིང་འཇགས་ཀྱི་
མཚན་མོ་ཡོངས་སུ་དཀྲོགས་དུས། ཨོ་གུང་ཁ་ཝོས་སྒྲོན་མེ་གཟིམས་ནས་སྨྱུག་གདན་སྟེང་
གཟིམས་མ་ཐག་ཡིན། ཏག་ཏག་སྐབས་དེར། བར་སྣང་དུ་བཏགས་པའི་ལྕགས་ཆས་ལས་
ཏིང་ཏིང་ཏིང་ཞེས་རྣ་ལ་གཙེར་བའི་སྒྲ་གྲག་འོངས། དེར་མཐུད་ནས་བརྡ་གཏོང་མཁན་
གྱིས་སྐད་བརྒྱབ་བྱུང་། སྐད་བརྒྱབ་ནས་མཚམས་བཞག་རྗེས་མུ་མཐུད་དུ་ཨོ་རེ་ན་བརྡུངས།
ཁོས་སྐད་བརྒྱབ་པའི་ནང་དོན་ནི་སང་ཉིན་སྔ་མོར། ཝུའུ་མུའུ་ཨོ་ཧྥེ་ཡའི་སྐྱེས་པ་ཚང་མ་
ཚོང་རར་འཛོམ་དགོས་ཞེས་པའོ། །ཨོ་གུང་ཁ་ཝོས་དོན་ཅི་ཞིག་བྱུང་བ་ཡིན་ནམ་སྙམ་
སྟེ་ཐེ་ཚོམ་གྱི་དྲ་བར་ཚུད། ཁོས་དོན་ཅི་ཞིག་བྱུང་ཟིན་པ་ཐག་ཆོད་ཡིན་སྙམ། ཁོས་བརྡ་
གཏོང་མཁན་གྱི་སྐད་གདངས་ཁྲོད་དུ་སྐྱོ་གར་གྱི་ཁ་དོག་ཅིག་འགོས་འདུག་པ་ཡང་ཚོར་
བྱུང་སྟེ། སྐད་ནི་རྒྱང་རིང་ནས་རྒྱང་རིང་དུ་ཡལ་ཞིང་། རིམ་གྱིས་མག་མོག་ཏུ་གྱུར་ཟིན་
ཡང་། ཁོས་རྣ་ཡིས་གོ་བྱུང་།
མཚན་མོ་ནི་དབེན་ཞིང་འཇགས། ཟླ་འོད་གསལ་བའི་མཚན་མོ་ཕུད། མཚན་མོ་ནི་
དུས་རྒྱུན་དབེན་ཞིང་འཇགས་པ་ཡིན། མི་འདི་རྣམས་ལ་མཚོན་ན། ཐ་ན་ཁོ་ཚོའི་ཁྲོད་ཀྱི་
དཔའ་ཞིང་རྟུལ་བའི་མིར་མཚོན་ན་ཡང་། མུན་ནག་ནི་གཏན་དུ་འཛིན་རེག་བྲལ་བའི་
འཇིགས་སྐྲག་ཅིག་ཡིན། བྱིས་པ་རྣམས་ལ་མཚན་མོར་ཁ་ནས་སི་ལི་བརྒྱག་མི་ཆོག་པའི་
ཉེན་བརྡ་བརྒྱབ་ཡོད། དེ་ནི་གདོན་འདྲེ་བོས་ཡོང་བར་སྐྲག་པ་རེད། མུན་ནག་གི་ཁྲོད་
དུ། ཉེན་ཁ་ཆེ་བའི་སྲོག་ཆགས་ནི་སྔར་བས་གདུག་རྩུབ་ཆེ་ཞིང་འཇིགས་སུ་རུང་ངོ་། །མི་
རྣམས་ཀྱིས་མཚན་མོར་སྦྲུལ་ལ་གཏན་ནས་སྦྲུལ་མི་ཟེར། དེ་ལྟར་བོས་ན་སྦྲུལ་གྱིས་གོ་བར་
འགྱུར། ཁོ་ཚོས་དེ་ལ་ཐག་པ་ཟེར་ཞིང་། མཚན་མོ་དེར། བརྡ་གཏོང་མཁན་གྱི་སྐད་སྒྲ་རྒྱང་
རིང་དུ་ཡལ་ཞིང་། ལྷིང་འཇགས་ཀྱིས་ཡང་བསྐྱར་ས་གཞི་གཡོགས་དུས། ནགས་ཚལ་
ཁྲོད་ཀྱི་འབའ་འབུ་ཁྲི་མ་འབུམ་གྱི་སྐད་སྒྲ་རླབས་བཞིན་མཚམས་རེར་འཕྱོ་ཞིང་མཚམས་
རེར་འཇགས་ཡོང་སྟེ། མི་སེམས་ཀྱི་སྐུད་པ་དམ་པོར་སྡོམ་ཞིང་། སྐད་སྒྲ་སྣ་ཚོགས་ཀྱི་སྐྱོམ་
འདར་དེས་དབེན་འཇགས་ནི་སྔར་བས་འཇིགས་ཡེར་ཡེར་ཞིག་ཏུ་བཟོས་འགྲོ།
ཟླ་འོད་གསལ་བའི་མཚན་མོར་རྣམ་པ་ཡེ་མི་འདྲ་སྟེ། དེ་དུས། མི་རྣམས་ཀྱིས་བྱིས་
པ་ཚོས་སྟོང་འཇགས་ཀྱི་ཞིང་ཐང་དུ་རྩེད་འཇོར་རོལ་བའི་དགོད་སྒྲ་ཐོས་ཐུབ། ན་གཞོན་
རྣམས་ནི་ཆ་དང་ཆ་བསྒྲིགས་ནས་ལ་འོག་ཏུ་རྩེ་བ་དང་། རྒན་པ་རྣམས་ཀྱིས་ཀྱང་ཁོ་ཚོའི་
ལང་ཚོའི་དུས་སྐབས་ལ་ཕྱིར་དྲན་བྱེད་པ་རེད། དབྱི་པོ་པ་རྣམས་ཀྱིས་བཤད་པ་ལྟར། ཟླ་
འོད་འཕྲོ་བའི་སྐབས། ཞ་བོ་ཡིན་རུང་སྒོར་བུད་ནས་འཆམ་འཆམ་དུ་འགྲོ་འདོད་ཟེར་བ་
ཅིས་མ་བདེན།
ཡིན་ནའང་མཚན་མོ་དེ་ནི་སྨག་མཐུག་ཅིང་དབེན་འཇགས་ཤིག་ཡིན། ཝུའུ་མུའུ་
ཨོ་ཧྥེ་ཡའི་གྲོང་ཚོ་དགུ་བོའི་ནང་། བརྡ་གཏོང་མཁན་གྱིས་རང་གི་ཨོ་རེ་ན་རྡུང་བཞིན་
སང་ཉིན་སྔ་མོར་སྐྱེས་པ་རྣམས་ཚོང་རར་འཛོམས་རོགས་ཞེས་སྐད་རྒྱག ཨོ་གུང་ཁ་ཝོ་
སྨྱུག་གདན་སྟེང་ལོག་ནས་གློ་བུར་བའི་འདུ་ཚོགས་འདི་ནི་ཅི་ཞིག་ཡིན་ནམ་སྙམ་ནས་
འདང་རྒྱག་བཞིན་ཡོད། དེ་ནི་ཉེ་འབྲེལ་གྱི་རིགས་རྒྱུད་བར་འཇབ་འཛིང་བྱེད་པ་ཡིན་
ནམ། དེ་ཡིན་སྲིད། ཁོ་ནི་རྡུང་རེས་རྒྱག་པར་གཏན་ནས་མི་སྐྲག ཁོ་ནི་འགུལ་སྐྱོད་ལ་
རེམ་པའི་མི་ཞིག་ཡིན། ཁོ་ནི་འཐབ་མོ་པ་ཞིག་ཡིན། ཁོའི་ཕ་དང་ཡེ་མི་འདྲ། ཁོ་ཁྲག་
བཞུར་བར་མི་སྐྲག ཝུའུ་མུའུ་ཨོ་ཧྥེ་ཡའི་ཉེ་བའི་འཐབ་འཛིང་ཞིག་གི་ཁྲོད་དུ་ཁོ་ནི་མི་
མགོ་ཁུར་ནས་ཁྱིམ་དུ་ལོག་མཁན་དང་པོ་ཡིན། དེ་ནི་ཁོའི་མི་མགོ་ལྔ་པ་སྟེ། ད་དུང་རྒན་
པ་ཞིག་གི་མགོ་མ་ཡིན་ནོ། །རྒྱུན་པར་གཟབ་རྒྱས་ཀྱི་སྐབས་ཏེ། དཔེར་ན་གྲོང་ཚོའི་ནང་
འདས་མཆོད་སྒྲུབ་སྐབས། ཁོས་རང་གི་མི་མགོ་དང་པོའི་ནང་ཏ་ལའི་ཆང་བཅུས་ནས་
འཐུང་བར་བྱེད།
ཕྱི་ཉིན་ཞོགས་པར། ཚོང་རའི་ནང་མི་ཡིས་ཁེངས། མི་ཁྲི་གཅིག་ཡོད་ཤ་སྟག་རེད།
ཚང་མས་ཤབ་ཤུབ་ཏུ་ཅི་ཞིག་སྨྲ་བཞིན་འདུག མཇུག་མཐར། ཨོ་གེ་པུའུ་ཨེ་ཧྥེ་ཨེ་སེ་ཝུའུ་
གོ་མི་ཚོགས་ཀྱི་གསེང་ནས་ཡར་ལངས་ཏེ་ཕྱོགས་མི་འདྲ་བར་འཁོར་ཏེ “ཝུའུ་མུའུ་ཨོ་ཧྥེ་
ཡ་པ་རྣམས་མཐུན་སྒྲིལ་བྱ་དགོས” ཞེས་ཐེངས་བཞིར་བོས་བྱུང་། འབོད་ཐེངས་རེར་དམ་
པོར་བཅངས་པའི་ཁུ་ཚུར་མཁའ་རུ་འཕྱར་འོངས། དེ་ནི་མདུན་གྱི་མཁའ་དབུགས་ཕར་
བདའ་བ་དང་འདྲ། མི་ཁྲི་གཅིག་པོས་ཆབས་ཅིག་ཏུ་ཡ་ཨ་ཞེས་བསྒྲགས་ཤིང་། དེར་མཐུད་
ནས་དབེན་འཇགས་སེ་གྱུར། ཨོ་གེ་པུའུ་ཨེ་ཧྥེ་ཨེ་སེ་ཝུའུ་གོ་ནི་སྐུལ་སློང་བྱེད་པར་མཁས་
པའི་འཁྲབ་བཤད་པ་ཞིག་ཡིན། འདི་འདྲའི་ཚོགས་རར་སླེབས་ཐེངས་རེར། མི་ཚང་མས་
ཁོར་གཏམ་བཤད་དུ་འཇུག་པ་རེད། ཁོས་ལག་པས་སྐྲ་ལོ་དཀར་པོས་ཁེངས་པའི་མགོ་ལ་
རེག་པ་དང་། དངུལ་མདོག་གི་སྨ་རར་བྱིལ་བྱིལ་ཙམ་བྱས། དེ་ནས་སྐེད་པར་བཅིངས་པའི་
ཕྲག་ཁེབས་དེ་གྲ་དག་ཏུ་བཏང་།
“ཝུའུ་མུའུ་ཨོ་ཧྥེ་ཡ་པ་རྣམས་མཐུན་སྒྲིལ་བྱ་དགོས།” ཁོས་ཐེངས་ལྔ་པར་ཤུགས་
ཀྱིས་བསྒྲགས་རྗེས། མི་ཚོགས་ཀྱིས་འུར་བརྒྱབ་ནས་ལན་འདེབས། དེར་མཐུད་ནས་གདོན་
ཞུགས་པ་བཞིན་གཡོན་ལག་ཤུགས་ཀྱིས་བསྲིངས་ཤིང་། ཨེན་པའེ་ནོའི་ཕྱོགས་སུ་བསྟན་
ནས་འོད་ཀྲིག་ཀྲིག་གི་སོ་ཕྲེང་དམ་དུ་བསྡམས་ཤིང་། སོ་བར་ནས་སྐད་ཕྱུང་སྟེ “དུད་
འགྲོས་བཙས་པའི་ཀན་ཚོས་ད་དུང་ཝུའུ་མུའུ་ཨོ་ཧྥེ་ཡའི་བུ་མོ་གསོད་ཕོད་དམ”ཟེར་ཞིང་།
ཁོས་མགོ་བོ་བསྒུར་ཞིང་སོ་ཁ་བསྡམས་ནས། གདངས་དམའ་ལ་ཞེ་སྡང་གིས་ཁེངས་པའི་
གཏམ་ཤབ་ཤུབ་ཅི་ཞིག་སྨྲ་བཞིན་མི་ཚོགས་ཀྱི་གསེང་དུ་མིག་བཤེར་ཞིག་བྱས། ཁོས་ཡང་
བསྐྱར་ཁ་གྲག་དུས། གདོང་གི་ཁྲོ་ཉམས་བསྡུས་ཤིང་། ཁྲོ་ཉམས་ལས་ཀྱང་གདུག་རྩུབ་ཀྱིས་
བརྟས་པའི་འཇིགས་རུང་གི་འཛུམ་ཞིག་བསྣན་འདུག ཁོས་བརྩེ་དུངས་ཀྱིས་བོར་བའི་
གསལ་དག་གི་གདངས་ཀྱིས་ཝུའུ་མུའུ་ཨོ་ཧྥེ་ཡའི་མི་རྣམས་ལ། ཁོ་ཚོའི་བུ་མོ་ནི་ཇི་ལྟར་
ཨེན་པའེ་ནོར་ཚོང་དུ་ཕྱིན་པ་དང་། ས་དེའི་མི་རྣམས་ཀྱིས་ཇི་ལྟར་བསད་པ་སོགས་བཤད།
ཨེ་སེ་ཝུའུ་གོས་མགོ་བོ་བསྒུར་ནས་ཁོའི་གམ་དུ་སྡོད་པའི་སྐྱེས་པ་ཞིག་ལ། བུད་མེད་དེ་ནི་
ཨོ་གེ་པུའུ་ཨེ་ཧྥེ་ཝུའུ་ཏོ་ཡི་ཆུང་མ་རེད་ཟེར། མང་ཚོགས་ནི་ཞེ་སྡང་གིས་འུར་ཆོམ་མེར་
སོང་ཞིང་གསོད་འདོད་ཀྱི་མེ་ལྕེ་འབར།
མི་གཞན་མང་པོས་ཀྱང་གཏམ་བཤད་བྱུང་ལ། མཇུག་མཐར་རྒྱུན་ལྡན་གྱི་འགྲོ་རིམ་
ལྟར་ཐག་གཅོད་རྒྱུ་གཏན་ཁེལ་བྱས། ཨེན་པའེ་ནོར་འཕྲལ་དུ་མཇུག་མཐའི་ཐ་ཚིག་
བསྒྲགས་ཏེ་ཁོ་ཚོར་འཐབ་འཛིང་བྱེད་པའམ། ཡང་ན་ན་གཞོན་ཞིག་གམ་མོ་གསར་ཞིག་
དབུལ་རྒྱུའི་གདམ་གསེས་བྱེད་དུ་བཅུག
ཝུའུ་མུའུ་ཨོ་ཧྥེ་ཡ་པ་ནི་རྣམ་ཀུན་ཉེ་འབྲེལ་གྱི་རིགས་རྒྱུད་རྣམས་ཀྱིས་བརྩི་མཐོང་
བྱེད་པ་ཞིག་ཡིན། ཁོ་ཚོ་འཐབ་འཛིང་དང་རྫུ་འཕྲུལ་ལ་མཁས་པས། ཁྱིམ་མཚེས་གྲོང་ཚོ་
རྣམས་ཝུའུ་མུའུ་ཨོ་ཧྥེ་ཡའི་མཆོད་དཔོན་དང་ལྷ་པར་ཤིན་ཏུ་སྐྲག ཁོ་ཚོས་འཐབ་འཛིང་
གི་སྐབས་སུ་སྤྱོད་པའི་མཐུ་ནུས་ཆེས་ཆེ་བའི་རྫས་དེ་ནི་རིགས་རྒྱུད་དེ་བཞིན་ལོ་རྒྱུས་རིང་
བོ་ཡོད་དེ། ལོ་རྒྱུས་ཅི་འདྲའི་རིང་བོ་ཞིག་ཡོད་པ་སུས་ཀྱང་བཤད་མི་ཤེས། ཡིན་ནའང་
ཀུན་གྱིས་ཁས་འཆེས་པ་ཞིག་ནི། རྫས་དེའི་མཐུ་སྟོབས་ནི་རྒན་མོ་རྐང་ཏོ་ཞིག་དང་འབྲེལ་
བ་ཡོད་པ་དེ་ཡིན། དོན་དམ་དུ་རྫས་དེའི་མིང་ལ་ཨ་ཅ་ཏི་ཨེན་ཝ་དབྱི(ཨ་ཡེ་རྒན་མོ)ཟེར།
མོར་ཝུའུ་མུའུ་ཨོ་ཧྥེ་ཡའི་ལྟེ་བར་རང་གི་མཚུན་ཁང་ཡོད། གལ་ཏེ་མི་ཞིག་གླེན་པ་བཞིན་
ས་སྲོས་ཀྱི་སྐབས་སུ་མཚུན་ཁང་བརྒྱུད་དེ་སོང་ཚེ། ཁོས་རྒན་མོ་རྐང་ཏོ་ཞིག་ཕར་ལྡིང་
ཚུར་ལྡིང་བྱེད་པ་མཐོང་ཐུབ།
ཉེ་འབྲེལ་གྱི་རུས་རྒྱུད་རྣམས་ཀྱིས་དོན་དེ་དག་གསལ་བོར་ཤེས། དེའི་རྐྱེན་གྱིས་ཝུའུ་
མུའུ་ཨོ་ཧྥེ་ཡར་འཛེམ་དོགས་བྱེད་ལ། སྔོན་ལ་ཞི་བདེའི་ལམ་ནས་ཐག་གཅོད་པར་བརྩོན་
པ་ལས་ཝུའུ་མུའུ་ཨོ་ཧྥེ་ཡ་པ་རྣམས་དང་འཐབ་འཛིང་བྱ་མི་ཕོད། ཝུའུ་མུའུ་ཨོ་ཧྥེ་ཡ་པ་
རྣམས་ཀྱིས་ཀྱང་ཁོ་ཚོར་བདེན་ཁ་གསལ་བོ་ཡོད་པ་དང་། དེའི་ཁར་ཁོ་ཚོའི་ལྷ་སྟེ་དེའུ་
འབུར་དང་བྲག་ཕུག་གི་ལྷས་ཆོག་མཆན་ཐོབ་ཚེ། ད་གཟོད་འཐབ་འཛིང་བྱེད་པ་རེད།
སྔོན་ཆད་ཐེངས་འགར་ལྷ་ཡིས་ཝུའུ་མུའུ་ཨོ་ཧྥེ་ཡ་པ་རྣམས་ལ་འཐབ་འཛིང་བྱེད་པར་
བཀག་འགོག་བྱས་མྱོང་། གལ་ཏེ་ལྷ་ཡི་ཚིག་མ་བརྩིས་ཚེ། ཁོ་ཚོ་ཕམ་སྲིད་པ་ཁོ་ཐག་ཡིན།
རྒྱུ་མཚན་ནི་འཇིགས་སུ་རུང་བའི་ཨ་ཅ་ཏི་ཨེན་ཝ་དབྱི་ཡིས་དབྱི་པོ་པ་རྣམས་ཀྱིས “སུན་
འབྱིན་བྱེད་སྲིད་པའི་འཐབ་འཛིང” ཁྲོད་ཁོ་ཚོར་རོགས་རམ་བྱ་མི་སྲིད།
ཡིན་ནའང་ཁ་ཚ་དགོས་གཏུག་གི་འཐབ་འཛིང་འདི་ནི་དྲང་བདེན་སྐྱོང་བའི་
འཐབ་འཛིང་ཞིག་ཡིན་ལ། དགྲ་ཟླར་ལངས་པའི་རུས་རྒྱུད་ཀྱིས་ཀྱང་དེ་གསལ་བོར་ཤེས་
ཡོད། དེར་བརྟེན་ཨོ་གུང་ཁ་ཝོ་སྟེ་ཝུའུ་མུའུ་ཨོ་ཧྥེ་ཡ་པའི་ང་རྒྱལ་དང་ཆེད་དམིགས་ཀྱི་
དམག་བརྡ་གཏོང་བའི་ཕོ་ཉ་ཨེན་པའེ་ནོར་སླེབས་དུས། ཁོར་སྔ་ན་མེད་པའི་སྣེ་ལེན་
གཟབ་རྒྱས་དང་བརྩི་བཀུར་བྱས་ཤིང་། ཉིན་གཉིས་ཀྱི་རྗེས་སུ། ཁོས་ལོ་ན་བཅོ་ལྔར་བུད་
པའི་བྱིས་པ་ཞིག་དང་མོ་གསར་ཞིག་ཁྲིད་ནས་གྲོང་ཚོར་སླེབས། བྱིས་པ་དེའི་མིང་ལ་
དབྱི་ཁེ་མེ་ཧྥེ་ན་ཟེར་ལ། ཝུའུ་མུའུ་ཨོ་ཧྥེ་ཡ་རུ་ཁོའི་ཡ་ང་བའི་གཏམ་རྒྱུད་ད་ལ་ཐུག་གི་
བར་དུ་བརྒྱུད་དོ།
སྐབས་དེར། རྒན་པ་རྣམས་མཉམ་དུ་འདུས་ནས་ཨོ་གུང་ཁ་ཝོའི་སྙན་ཞུར་མཉན། ཁོ་
ཚོས་མཇུག་ཏུ་འདི་ལྟར་ཐག་བཅད་པ་སྟེ། ཀུན་གྱི་བློ་ཡུལ་དུ་དྲན་པ་བཞིན་བུ་མོ་དེ་ཨོ་
པུའུ་གེ་ཨེ་ཧྥེ་ཝུའུ་ཏོ་ཡི་སར་བསྐྱལ་ཏེ་ཁོའི་བསད་ཟིན་པའི་ཆུང་མའི་ཚབ་ཏུ་བསྐོས་ཤིང་།
བྱིས་པ་དེ་རུས་རྒྱུད་ཡོངས་ལ་དབང་མོད། འོན་ཀྱང་ཨོ་གུང་ཁ་ཝོས་རུས་རྒྱུད་ཀུན་གྱི་ཚབ་
བྱས་ཏེ་བྱིས་པ་འདིར་བདག་དམ་བྱེད་པ་རེད། དེ་ལྟར་དབྱི་ཁེ་མེ་ཧྥེ་ན་ཨོ་གུང་ཁ་ཝོའི་
ཁྱིམ་དུ་ལོ་གསུམ་ལ་བསྡད།
ཨོ་གུང་ཁ་ཝོས་བདག་དམ་ནན་མོ་བྱེད་ཅིང་། ཁོའི་ཆུང་མ་རྣམས་ཏེ་སྒོས་སུ་ཆུང་
མ་ཆེས་གཞོན་པ་དེ། ཉིན་རེ་རེ་བཞིན་སྐྲག་སྐྲག་འདར་འདར་ངང་ཁོའི་གཤིས་རྒྱུད་རྩིང་
པོའི་གྲིབ་ནག་འོག་འཚོ་བ་རོལ་བཞིན་ཡོད། བྱིས་པ་རྣམས་ཀྱང་དེ་བཞིན་ཡིན། གདོད་
གཤིས་ལྟར་ན། ཨོ་གུང་ཁ་ཝོ་ཡང་མ་གཞི་གདུག་རྩུབ་ཅན་ཞིག་མིན་ཡང་སྲིད། འོན་
ཀྱང་ཁོའི་ཚེ་སྲོག་ནི་སྐྲག་སྣང་གིས་ཁ་ལོ་སྒྱུར་བཞིན་ཡོད་དེ། ཁོ་ཕམ་ཁ་ཉོ་བར་སྐྲག་པ་
དང་། ནུས་མེད་གཉོམ་ཆུང་དུ་འགྱུར་བར་སྐྲག་པ་རེད། ཁོ་རང་ཕམ་ཁ་ཉོ་བ་དང་ནུས་
མེད་གཉོམ་ཆུང་དུ་འགྱུར་བར་སྐྲག་པ་ནི་གདོན་འདྲེ་དང་། རྫུ་འཕྲུལ། ནགས་ཚལ། སྡེར་
མོའི་སྟེང་ཁྲག་གིས་བརྫིས་པའི་མ་རུངས་ཁོག་ངན་གྱི་རང་བྱུང་ཁམས་ཆེན་མོ་བཅས་ལ་
སྐྲག་པ་ལས་ཀྱང་གཏིང་ཟབ་ལ། ཨོ་གུང་ཁ་ཝོའི་སྐྲག་སྣང་ནི་བྱ་དངོས་དེ་ཀུན་གྱི་སྐྲག་
སྣང་ལས་ཀྱང་ཆེའོ། །སྐྲག་སྣང་དེ་ནི་ཕྱི་ངོས་ཙམ་མ་ཡིན་པར་ཁོའི་སེམས་ཀྱི་ཕུགས་སུ་
བསྐྱངས་ཡོད། དེ་ནི་ཁོ་རང་ཉིད་ལ་སྐྲག་པ་སྟེ། མི་གཞན་གྱིས་ཁོ་ཡང་ཁོའི་ཕ་དང་འདྲ་
ཞེས་བརྗོད་པར་སྐྲག་ལ། བྱིས་དུས་ནས་ཁོ་ཕ་རྒན་གྱི་ཕམ་ཁ་དང་ནུས་མེད་གཉོམ་ཆུང་ལ་
སྡང་སྟེ། ཁོས་ད་དུང་དྲན་འོངས་པ་ནི། ཐེངས་ཤིག་ན་ཟླ་ཞིག་གིས་ཁོར་ཁོའི་ཕ་རྒན་ནི་ཨ་
གེ་པ་ལ་ཞིག་རེད་ཟེར་དུས། ཁོའི་སེམས་པ་སྡུག་གིས་ཁེངས་སོང་། ཐེངས་དེར་ཨོ་གུང་ཁ་
ཝོས་ཨ་གེ་པ་ལ་ནི་བུད་མེད་ཀྱི་མིང་གཞན་ཡིན་པ་མ་ཟད། གོ་མིང་ཅི་ཡང་མེད་པའི་སྐྱེས་
པ་ལའང་འཇུག་པ་ཤེས། དེར་བརྟེན། ཨོ་གུང་ཁ་ཝོ་ནི་སེམས་ཚོར་ཞིག་གིས་བསྐུལ་ཏེ
ཁོའི་ཕ་རྒན་དགའ་བའི་ལས་ཡོད་ཚད་ལ་སྡང་ཞིང་། དེའི་ཁྲོད་ཀྱི་གཅིག་ནི་གཤིས་འཇམ་
དང་། ཅིག་ཤོས་ནི་སྒྱིད་ལུག་གོ 
རྨོ་འདེབས་ཀྱི་དུས་ཚིགས་ནང་། ཨོ་གུང་ཁ་ཝོ་ཡིས་ཉིན་རེ་བཞིན་ཞིང་ནང་དུ་
ཞོགས་པར་བྱ་ཕོས་བྱ་སྐད་བསྒྲགས་པ་ནས་སྲོད་དུ་བྱ་ཕྲུག་ཚང་དུ་ལོག་པའི་བར་དུ་ངལ་
རྩོལ་བྱེད་པ་དང་། ཁོ་ནི་མི་སྟོབས་དང་ལྡན་པ་ཞིག་ཡིན་ཏེ། ཐང་ཆད་པའི་དུས་ནི་ཤིན་ཏུ་
ཉུང་། ཡིན་ཀྱང་ཁོའི་ཆུང་མ་དང་ལོ་ན་ཕྲ་བའི་བྱིས་པ་རྣམས་ཁོ་ནང་བཞིན་སྟོབས་དང་
ལྡན་པ་ཏག་ཏག་མིན་པས། ཁོ་ཚོ་དཀའ་ལས་ལ་གཏད་སོང་། དེ་ལྟ་ནའང་ཁོ་ཚོས་མངོན་
སུམ་དུ་སྡུག་སྨྲེ་འདོན་མི་ཐུབ། ཨོ་གུང་ཁ་ཝོ་ཡི་བུ་ཆེ་བ་ཨེན་ཝོ་དབྱི་ཨེ་དེ་དུས་ལོ་བཅུ་
གཉིས་ཡིན། འོན་ཀྱང་སྔར་ནས་སྒྱིད་ལུག་གི་གཤིས་ཀ་མངོན་པར་གསལ་ཏེ། མ་མཐའ་
ཡང་ཁོའི་ཕ་རྒན་གྱིས་བལྟས་ན་དེ་ལྟར་ཡིན་པས། ཨོ་གུང་ཁ་ཝོ་དེ་ལ་སེམས་འཚབ་པ་
དང་སུན་སྣང་སྐྱེས་པས། ཁོས་རྒྱུན་པར་གཅར་རྡུང་ལ་བརྟེན་ནས་ཁོར་ཡོ་བསྲང་བྱས། དེ་
བས། ཨེན་ཝོ་དབྱི་ཨེ་ནི་ནམ་རྒྱུན་སྡུག་སྣང་གིས་ཟིན་པའི་ན་གཞོན་ཞིག་ཏུ་གྱུར།
ཨོ་གུང་ཁ་ཝོ་ཡི་དར་ཞིང་རྒྱས་པའི་ཁྱིམ་གཞིས་རྒྱུ་ནོར་ནི་བལྟས་པ་ཙམ་གྱིས་ཤེས་
ཐུབ་སྟེ། ཁོར་ས་དམར་པོ་དང་གྱང་མཐུག་པོས་བསྐོར་བའི་སྒོ་ར་ཆེན་པོ་ཞིག་ཡོད་ལ། རྒྱ་
སྒོའི་རྒྱབ་རོལ་ཏག་ཏག་ཏུ་ཁོ་རང་སྡོད་སའི་ཁང་པ་ཕུབ་ཡོད་དེ། དེ་ནི་ཨོ་པི་ཡིན། ཆུང་
མ་གསུམ་པོར་རང་རང་སྡོད་སའི་སྤྱིལ་བུ་ཡོད་ལ། ཨོ་པི་ཡི་གཞུག་ཏུ་ཚེས་རིས་ཀྱི་ཚུལ་དུ་
ཆགས། འབྲུ་མཛོད་ནི་གྱང་དམར་པོའི་ཟུར་ཞིག་ཏུ་བསྐྲུན་ཞིང་། དེའི་ནང་དུ་ཤིང་འབྲས་
མུའུ་ཧྲུའུ་ཕོན་པོ་དང་ཕོན་པོར་སྤུངས་ཡོད་པས། ཁོའི་འབྱོར་ཕྱུག་མངོན་པར་མཚོན།
སྒོ་རའི་སྣེ་གཞན་ཞིག་ཏུ་ལུག་ར་ཡོད་ལ། གཞན་ཡང་ཆུང་མ་རེ་རེས་རང་གི་སྤྱིལ་བུར་
གཏད་དེ་བྱ་ཁང་རེ་ལས་ཡོད། འབྲུ་མཛོད་ཀྱི་ཉེ་འདབས་སུ་ཡོད་པའི་ཁང་པ་ཆུང་ཆུང་དེ་
ནི “འཕྲུལ་རྫས” ཁང་ཡིན་ལ། ཡང་ན་མཚུན་ཁང་ངོ་། དེའི་ནང་དུ་ཨོ་གུང་ཁ་ཝོ་རང་
གི་སྲུང་མ་དང་མེས་པོ་ཚོའི་མཚན་བྱང་ཡོད། དེའི་མདུན་དུ་ཁོས་ཤིང་འབྲས་ཁོ་ལ་དང་།
བཟའ་ཆས། ཏ་ལའི་ཆང་སོགས་མཆོད་རྫས་བཤམས་ཡོད། དེ་ནི་ཁོ་རང་ཉིད་ཙམ་མ་ཡིན་
པར། ཁོའི་ཆུང་མ་དང་བྱིས་པ་བརྒྱད་པོར་ཡང་སྐྱབས་འཇུག་ཞུ་བཞིན་ཡོད།
ཝུའུ་མུའུ་ཨོ་ཧྥེ་ཡ་པའི་བུ་མོ་ཨེན་པའེ་ནོར་ནས་བསད་པའི་རྗེས་སུ། དབྱི་ཁོ་མེ་ཧྥེ་ན་
ཨོ་གུང་ཁ་ཝོའི་ཁྱིམ་དུ་ཡོང་ཞིང་། ཁོ་རང་ཁྲིད་ཡོང་བའི་ཉིན་དེར། ཨོ་གུང་ཁ་ཝོས་ཁོའི
ཆུང་མ་དང་པོ་བོས་ཏེ་བྱིས་པ་དེ་མོར་སྤྲད།
“ཁོ་ནི་རུས་རྒྱུད་ཡོངས་ལ་དབང་བ་རེད།” ཁོས་མོར་བཤད་རྒྱུར “ཁོར་ལྟ་རྟོག་
ལེགས་པོ་བྱོས།”
“ཁོ་ང་ཚོ་དང་མཉམ་དུ་ཡུན་རིང་བོར་སྡོད་དགོས་སམ།” མོས་དེ་ལྟར་དྲིས།
“ངས་བཤད་པ་ལྟར་སྒྲུབ་རྐྱང་བྱོས།” ཨོ་གུང་ཁ་ཝོས་ངག་ལྐུགས་བཞིན་སྐད་ཆེན་
པོས “ནམ་ཞིག་ཁྱོད་ཀྱང་ཝུའུ་མུའུ་ཨོ་ཧྥེ་ཡའི་རྒན་གྲས་སུ་ཚུད་སོང་ངམ” ཟེར།
དེ་ནས་ཨེན་ཝོ་དབྱི་ཨེ་ཡི་ཨ་མས་དབྱི་ཁོ་མེ་ཧྥེ་ན་ཁྲིད་ནས་མོའི་སྤྱིལ་བུར་ལོག
མོས་མུ་མཐུད་དུ་སྐད་ཆ་ཚིག་གཅིག་ཀྱང་འདྲི་མི་ཕོད།
བྱིས་པ་རང་ལ་མཚོན་ན། ཁོ་ནི་སྐྲག་ནས་ཤི་ལ་ཁད་བྱེད། ཁོས་རང་ཉིད་ལ་ཅི་ཞིག་
བྱུང་སོང་བ་མི་ཤེས་ལ། རང་ཉིད་ཀྱིས་ཅི་ཞིག་བསྒྲུབས་སོང་བའང་མི་ཤེས། ཁོས་རང་གི་
ཨ་ཕ་ཝུའུ་མུའུ་ཨོ་ཧྥེ་ཡའི་བུ་མོ་བསད་པའི་དོན་རྐྱེན་ཁྲོད་ཞུགས་པ་ག་ལ་ཤེས། ཁོས་ཤེས་
པ་ནི་མི་འགའ་ཁོ་ཚང་དུ་ཡོང་ཞིང་། ཁོའི་ཨ་ཕར་ཤབ་ཤུབ་ཏུ་ཅི་ཞིག་སྨྲས་རྗེས་ཁོ་རང་
ཁྲིད་ནས་མི་ཆ་མེད་ཅིག་ལ་སྤྲད་སོང་། ཨ་མ་ནི་སེམས་སྡུག་ནས་ངུ་ཤུམ་བྱེད་ཀྱིན་འདུག
ཁོ་ནི་ལྡོག་སྟེ་སྐྲག་ཐག་ཆོད་ནས་ངུ་སྐད་འབྱིན་མ་ཐུབ། མི་ཆ་མེད་དེས་ཁོ་དང་བུ་མོ་
ཞིག་ཁྲིད་དེ་ཁྱིམ་དང་བྲལ་ཞིང་། ནགས་ཚལ་ཁྲོད་ཀྱི་མི་མེད་ལུང་སྟོང་གི་ལམ་ཕྲན་ཞིག་
དེད་ནས་ཡུན་རིང་བོར་སོང་། ཁོས་བུ་མོ་དེ་ནི་སུ་ཡིན་པ་མི་ཤེས་ལ། རྗེས་ནས་མོ་དང་
འཕྲད་མ་མྱོང་།

༣
ན་གཞོན་རྣམས་ཀྱིས་རྒྱུན་པར་ལོངས་སུ་སྤྱོད་པའི་འཚོ་བའི་མགོ་རྩོམ་ས་ནི་ཨོ་
གུང་ཁ་ཝོར་མེད། ཁོས་རང་གི་ཕ་རྒན་གྱི་ལག་ནས་འབྲུ་མཛོད་གཅིག་ཀྱང་རྒྱུན་འཛིན་
བྱ་མ་ཐུབ་སྟེ། རྒྱུ་མཚན་ནི་རྒྱུན་འཛིན་བྱ་རྒྱུའི་འབྲུ་མཛོད་ཅིག་གཏན་ནས་མེད་དོ། 
ཝུའུ་མུའུ་ཨོ་ཧྥེ་ཡར་ངག་རྒྱུན་ཞིག་ཡོད་དེ། ཁོའི་ཕ་རྒན་ཝུའུ་ནོ་ཁཱ་དེ་སྔ་དེའུ་འབུར་དང་
བྲག་ཕུག་ལྷའི་མདུན་དུ་ཕྱིན་ནས། ཁོར་རྒྱུན་པར་ལོ་ལེགས་མི་འབྱུང་དོན་ཅི་ཡིན་པ་
དྲིས་པ་རེད་ཟེར།
ལྷ་ཁང་དེའི་མིང་ལ་ཨ་གེ་པ་ལ་ཟེར་ཞིང་། ཉེ་རིང་གི་གཞིས་པ་རྣམས་ཡོང་ནས་
སྐྱབས་འཇུག་ཞུ་བ་དང་། གནོད་འཚེ་ཁོ་ཚོའི་མགོར་བསྟུད་མར་ཡོང་བའམ། ཡང་ན་ཉེ་
འབྲེལ་གྱི་མི་དང་རྩོད་གླེང་བྱུང་བའི་ཚེ། མི་རྣམས་དེར་འོང་ནས་ཁོ་ཚོའི་མདུན་ལམ་
ཡག་པོ་ཡོད་མེད་མོ་འདེབས་པའམ། ཡང་ན་མེས་པོ་གོང་མ་ཚོའི་རྣམ་ཤེས་ཀྱིས་རོགས་
རམ་གནང་བར་རེ་འདུན་ཞུ་བར་ཡང་ཡོང་ངོ་།
ལྷ་ཁང་གི་སྒོ་མོ་ནི་རི་འདབས་ཀྱི་བྱ་ཕོའི་ཚང་མལ་ཙམ་ལས་མེད་པའི་བྲག་ཁུང་
ཞིག་ཡིན་ལ། མཇལ་སྐོར་དུ་འོང་མཁན་དང་ལྷ་ལ་སྐྱབས་འཇུག་ཞུ་མཁན་མཐའ་དག་
བྲག་ཕུག་ནང་དུ་འཛུལ་ཏེ། ཕུགས་རིང་ལ་མུན་ནག་གིས་ཁེངས་པའི་གནས་ག་ཤེད་
ཅིག་ཏུ་སླེབས་རྗེས། ཨ་གེ་པ་ལ་དེ་གར་བཞུགས། ཁོའི་མཆོད་དཔོན་མ་མ་གཏོགས་སུས་
ཀྱང་མོ་རང་མཐོང་མ་མྱོང་། ཡིན་ནའང་འཇིགས་སུ་རུང་བའི་ལྷ་ཁང་དེར་འཛུལ་མྱོང་
མཁན་ཀུན་ཕྱིར་ལོག་རྗེས་ཁོའི་མཐུ་ནུས་ལ་འཇིགས་སྐྲག་མི་སྐྱེས་པ་ཞིག་མེད། མཆོད་
དཔོན་མས་བྲག་ཕུག་གི་དཀྱིལ་དབུས་སུ་མེ་ཕོན་པོ་ཞིག་སྦར་ཞིང་། མོ་རང་མེ་ཡི་མཐའ་
རུ་བསྡད་དེ་ལྷའི་དགོངས་པ་སྒྲོག་པ་རེད། མེ་ཕོན་པོ་དེ་ལས་མེ་ལྕེ་དྲག་པོ་མི་མཆེད་ལ།
འབར་བཞིན་པའི་ཤིང་མེ་ཡིས་མཆོད་དཔོན་མའི་ནག་ཐིང་ཐིང་གི་ལུས་གཟུགས་མག་
མོག་ཙམ་ལས་གསལ་མི་ཐུབ།
སྐབས་འགར། མི་ཁ་ཤས་ཡོང་ནས་ཁོའི་འདས་ཟིན་པའི་མེས་པོ་དང་ཉེ་མིའི་རྣམ་
ཤེས་ཀྱིས་ལམ་སྣ་འདྲེན་པར་སྐྱབས་འཇུག་ཞུ། མི་རྣམས་ཀྱིས་རྣམ་ཤེས་མངོན་པའི་
སྐབས་སུ། མུན་ནག་གི་ཁྲོད་དུ་དེ་ཉིད་རེས་གསལ་རེས་མོག་ངང་མཐོང་ཐུབ་མོད། འོན་
ཀྱང་སྐད་སྒྲ་ཐོས་པར་མི་འགྱུར་ཟེར། འགའ་ཞིག་གིས་ཐ་ན་རྣམ་ཤེས་འཕུར་ཡོང་སྐབས་
གཤོག་པས་བྲག་ཕུག་གི་ངོས་ལ་བརྡབས་པའི་སྒྲ་ཡང་ཐོས་འོང་ཟེར།
ལོ་མང་པོ་མང་པོའི་སྔོན་དུ། ཨོ་གུང་ཁ་ཝོ་ད་དུང་བྱིས་པ་ཞིག་ཡིན་དུས། ཁོའི་ཨ་ཕ་
ཝུའུ་ནོ་ཁཱ་ཨ་གེ་པ་ལའི་སྐུ་མདུན་དུ་བཅར་ཏེ་ལམ་སྟོན་མཛད་པར་ཞུ་བ་བྱས། སྐབས་
དེའི་མཆོད་དཔོན་མའི་མིང་ལ་ཧྲེ་ཁ་ཟེར། མོའི་སྟེང་དུ་ལྷ་ཡི་མཐུ་ནུས་ཀྱིས་ཁེངས་ཡོད།
མི་རྣམས་མོར་ཤིན་ཏུ་སྐྲག ཝུའུ་ནོ་ཁཱ་མོའི་མདུན་དུ་ཕྱིན་ནས་རང་གི་བརྒྱུད་རིམ་གླེང་།
“ལོ་རེ་རེར” ཁོས་སེམས་སྡུག་པའི་ངང་ནས “ལོ་ཏོག་ཞིང་དུ་མ་བཏབ་པའི་སྔོན་
ལ། ངས་རྒྱུན་པར་ས་ཞིང་བདག་པོ་སྟེ་ལྷ་ཆེན་ཨ་ཉི་ལ་བྱ་ཕོ་རེ་ཕུལ་བ་ཡིན། དེ་ནི་ང་ཚོའི་
ཕ་མེས་ནས་བརྒྱུད་པའི་གོམས་སྲོལ་ཡིན། ང་ད་དུང་ཞོག་ཁོག་མངར་མོའི་ལྷ་སྟེ་དབྱི་ཧྥེ་
ཇེ་ཨོ་ཁེའི་མཚུན་ཁང་དུ་ཕྱིན་ནས་བྱ་ཕོ་ཞིག་བསད་པ་དང་། ངས་ཤིང་ཕྲན་དམའ་མོའི་
རིགས་བཅད་དེ་སྐམ་རྗེས་མེ་རུ་སྦར། ཆར་བ་ཐོག་མ་བབས་རྗེས། ངས་ཤིང་འབྲས་མུའུ་
ཧྲུའུ་བཏབ་ཅིང་། མྱུ་གུ་འབུས་རྗེས་ངས་སྐྱོར་མ་ལས་ཏེ་དེ་དག་སྲ་བརྟན་དུ་བཏང་། ངས་
རྩྭ་ལྡུམ་བལ་ནས”
“ཁ་རོག་གེར་སྡོད།” མཆོད་དཔོན་མས་སྐད་འགྲགས་དང་བཅས་དེ་ལྟར་བཤད།
འཇིགས་རུང་གི་སྐད་སྒྲ་སྟོང་ཧང་ཧང་གི་མུན་པའི་ཁྲོད་བྲག་ཅར་མཆེད། “ཁྱོད་ཀྱིས་ལྷ་
ལ་ཉེས་པ་མ་བསགས་ཤིང་། རང་གི་ཕ་མེས་ལའང་ཉེས་པ་མ་བསགས། མི་ཞིག་ཁོ་རང་གི་
ལྷ་དང་མེས་པོར་རྩོད་མེད་འཆམ་མཐུན་དུ་གནས་ཚེ། དེས་ན་ཁོར་ལོ་ལེགས་འབྱུང་མིན་
དེ་ཁོ་རང་གི་དཔུང་ཤེད་དང་འབྲེལ་བ་ཡོད། རུས་རྒྱུད་ཡོངས་ཀྱིས་ཝུའུ་ནོ་ཁཱ་ཁྱོད་གཅོད་
གཏུབ་དང་རྐོ་སློག་ཐད་ཤུགས་གཉོམ་པ་གསལ་པོར་ཤེས། ཁྱོད་ཀྱི་ཁྱིམ་མཚེས་ཀྱིས་ཀྱང་
སྟ་རེ་བཟུང་ནས་གདོད་མའི་ནགས་ཚལ་ཁྲོད་ས་རྒོད་བཏུལ། ཁྱོད་ཀྱི་བསམ་གཟས་ནས་
ཤིང་འབྲས་མུའུ་ཧྲུའུ་ཤུགས་འདོན་མི་དགོས་པའི་རི་མའི་སྒང་དུ་འདེབས་པར་བྱེད། ཁོ་
ཚོ་ཆུ་བོ་བདུན་བརྒལ་ནས་ཞིང་འདེབས་པར་འགྲོ། ཁྱོད་ཁྱིམ་དུ་འཛུལ་ནས་སྡོད་ཅིང་།
ལོ་ལེགས་མི་འབྱུང་བ་ངེས་གཏན་ཡིན་པའི་ས་ཞིང་ལ་མཆོད་འབུལ་བྱེད། ཕྱིར་སོང་ཤིག
སྟག་ཤར་བཞིན་ངལ་རྩོལ་དུ་ཞུགས་རོགས།”
ཝུའུ་ནོ་ཁཱ་ནི་མི་ལས་ངན་ཞིག་ཡིན། ཁོ་ལ་སྲུང་མ་ངན་པ་ཞིག་ཡོད། རྐྱེན་ངན་བར་
ཆད་ནི་ཁོ་རང་ས་འོག་ཏུ་འཛུལ་རག་བར་དུ་ཁོའི་རྗེས་སུ་འབྲངས། ཡང་ན་འདི་ལྟར་
བཤད་འོས་ཏེ། ཁོ་རང་ཤི་རག་བར་དུ། རྒྱུ་མཚན་ནི་ཁོར་དུར་ས་མེད། ཁོ་རང་སྐྲངས་ནད་
བྱུང་སྟེ་ཤི་བ་དང་། ནད་དེའི་རིགས་ནི་མ་ཡུམ་ས་གཞི་ལ་དམའ་འབེབས་བྱས་པ་རེད། མི་
ཞིག་ལ་ཕོ་བ་དང་རྐང་ལག་སྐྲངས་པའི་ནད་བྱུང་ཚེ། མི་དེ་ཁྱིམ་དུ་ཤི་རུ་འཇུག་མི་རུང་སྟེ།
མི་རྣམས་ཀྱིས་ཁོ་རང་ཁུར་ནས་ནགས་ཚལ་ཁྲོད་འགྲོ་བ་དང་། ཁོ་དེ་གར་འཆི་རུ་འཇུག་
པ་རེད། བཤད་རྒྱུན་དུ་ནད་པ་སྙིང་རུས་ཅན་ཞིག་དེ་སྔ་འཁྱར་འཁྱོར་དུ་རང་གི་ཁྱིམ་
དུ་ལོག་པས། མི་རྣམས་ཀྱིས་ཡང་བསྐྱར་ཁོ་རང་ཁྲིད་ནས་ནགས་ཚལ་དུ་བསྐྱལ་ཞིང་།
སྡོང་བོ་ཞིག་གི་སྐེད་དུ་བཀྱིགས་པ་རེད་ཟེར། ནད་འདིའི་རིགས་ནི་ས་གཞི་ལ་དམའ་
འབེབས་བྱས་པ་ཡིན་པས། མི་རྣམས་ཀྱིས་འདས་པོ་དེ་མ་ཡུམ་ས་གཞིའི་ཕང་བར་འཇུག་
མི་རུང་། མི་དེའི་རིགས་ཤི་རྗེས་ས་སྟེང་དུ་རུལ་དུ་འཇུག་པ་ལས་དུར་འཇུག་བྱ་མི་སྲིད།
དེ་ནི་ཝུའུ་ནོ་ཁཱ་ཡི་ལས་དབང་ཡིན། མི་རྣམས་ཀྱིས་ཁོ་རང་ཁུར་ནས་འགྲོ་དུས་ཁོས་ད་
དུང་རང་གི་གླིང་བུ་ལག་ཏུ་བསྣམས་འདུག
ཝུའུ་ནོ་ཁཱ་ལྟ་བུའི་ཨ་ཕ་ཞིག་ཡོད་པས། ཨོ་གུང་ཁ་ཝོར་ལོ་གཞོན་མང་པོས་ལོངས་
སུ་སྤྱོད་པའི་འཚོ་བའི་རྨང་གཞི་དེ་འདྲ་མེད་དེ། ཁོས་འབྲུ་མཛོད་རྒྱུན་འཛིན་བྱ་མ་ཐུབ་
ལ། ཐོབ་ཐང་ཡང་རྒྱུན་འཛིན་བྱ་མ་ཐུབ། ཐ་ན་ན་ཚོད་གཞོན་པའི་ཆུང་མ་ཞིག་ཀྱང་ཁོའི་
ལག་ཏུ་བརྒྱུད་མ་ཐུབ། རྒྱུ་རྐྱེན་དེ་དག་གཅིག་ཀྱང་མི་ཚང་རུང་། ཁོའི་ཨ་ཕ་འཇིག་རྟེན་
གསོན་ངོགས་སུ་ཡོད་དུས་ནས། ཁོས་རང་གི་འོད་སྟོང་འཕྲོ་བའི་མ་འོངས་པར་རྨང་གཞི་
བརྟན་པོ་འདིང་མགོ་བརྩམས། དེ་ནི་དལ་ཞིང་སྡུག་བསྔལ་ཆེ་བའི་གོ་རིམ་ཞིག་ཡིན་མོད།
འོན་ཀྱང་ཁོས་གདོན་གྱིས་བརླམས་པ་ལྟར་དེའི་ཕྱོགས་སུ་འབད་པ་ཤུགས་ཆེར་བྱེད། དོན་
དངོས་སུ། ཨ་ཕའི་ཐ་མལ་བའི་ཚེ་སྲོག་དང་ངོ་ཚ་ཁྲེལ་མེད་ཀྱི་འཆི་བའི་འཇིགས་སྐྲག་
དེའི་དབང་གིས། ཁོའི་ལུས་སུ་དངོས་གནས་གདོན་ཞུགས་ཟིན།
ཨོ་གུང་ཁ་ཝོའི་གྲོང་ཚོའི་ནང་མི་འབྱོར་ལྡན་ཞིག་ཡོད། ཁོར་འབྲུ་མཛོད་ཆེན་པོ་
གསུམ་དང་། ཆུང་མ་དགུ་དང་བྱིས་པ་སུམ་ཅུ་ཡོད། ཁོའི་མིང་ལ་ཨེན་ཝ་ཅི་པེ་ཟེར། ཁོས་
རུས་རྒྱུད་འདིའི་ཁྲོད་དུ་མི་རྣམས་ཀྱིས་ལེན་ཐུབ་པའི་ཆེས་མཐོ་བ་ཕུད་པའི་ཐོབ་ཐང་ཡོད་
ཚད་བླངས་ཟིན། ཨོ་གུང་ཁ་ཝོ་ཁོའི་ཤིང་འབྲས་མུའུ་ཧྲུའུ་ཡི་ས་བོན་ཐོག་མ་འཐོབ་ཆེད།
ཁོ་འཚོལ་དུ་ཕྱིན།
ཁོས་ཏ་ལའི་ཆང་བུམ་པ་གང་དང་བྱ་ཕོ་ཞིག་བཟུང་ནས་ཨེན་ཝ་ཅི་པེར་མཇལ་དུ་
ཕྱིན་ཞིང་། རོགས་ལ་ཁྱིམ་མཚེས་རྒན་པ་གཉིས་བོས། ཨེན་ཝ་ཅི་པེ་ཡི་ལང་ཚོ་དར་ལ་
བབས་པའི་བུ་གཉིས་ཀྱང་ཨ་ཕའི་སྡོད་ཁང་དུ་ཡོད། ཨོ་གུང་ཁ་ཝོས་ཤིང་འབྲས་ཁོ་ལ་ཞིག་
དང་ཕོ་བ་རིལ་འགའ་ཁྱེར་ཡོང་ཞིང་། ཚང་མས་བརྒྱུད་ལྟ་ཞིག་བྱས་རྗེས་ཁོའི་ལག་ཏུ་ཐོན།
ཁོས་ཤིང་འབྲས་ཁོ་ལ་གཙབས་རྗེས “ང་ཚོ་འཚོ་དགོས། ང་ཚོས་ཚེ་རིང་ལོ་བརྒྱ་ཡོང་བ་
དང་། བུ་རབས་ཚ་རྒྱུད་འཕེལ་བ། ལོ་ལེགས་དང་བདེ་སྐྱིད་ལྡན་པར་སྨོན་ལམ་འདེབས།
ཁྱོད་ཚོར་དངོས་པོ་ལེགས་པོ་ཐོབ་པ་དང་། བདག་ལའང་དངོས་པོ་ལེགས་པོ་འཐོབ་པར་
ཤོག རྒོད་འབབ་ཏུ་འཇུག་དགོས་ལ། གླག་ཀྱང་འབབ་ཏུ་འཇུག་དགོས། གལ་ཏེ་འདིས་
ཀན་ལ་དེ་ལྟར་མིན་ཟེར་ན། དེའི་གཤོག་པ་རྩ་ནས་གཅོད་རོགས” ཟེར།
ཤིང་འབྲས་ཁོ་ལ་ཟོས་ཚར་རྗེས། ཨོ་གུང་ཁ་ཝོས་ཁང་པའི་གྲུ་ཟུར་དུ་ཡོད་པའི་ཏ་
ལའི་ཆང་ཁུར་ཡོང་ནས་མི་རྣམས་ཀྱི་དཀྱིལ་དུ་བཞག ཁོས་མུ་མཐུད་དུ་ཨེན་ཝ་ཅི་པེར་
གཏམ་བཤད་ཅིང་། ཁོ་ལ “ཨེན་ན—ཨ་དབྱི” (ང་ཚོའི་ཡབ་ཆེན)ཞེས་བསྔགས།
“ཨེན་ན། ཨ་དབྱི།” ཁོས “ངས་ཁྱེད་ལ་ཤིང་འབྲས་ཁོ་ལ་ཆུང་ཆུང་འདི་འབུལ་
བ་ཡིན། ང་ཚོའི་མི་རྣམས་ཀྱིས་རྒྱུན་པར་རླབས་ཆེ་བའི་མི་ལ་བརྩི་བཀུར་བྱེད་པ་ནི།
རང་ཉིད་རླབས་ཆེན་དུ་འགྱུར་བར་རྨང་འདིང་བ་རེད་ཟེར། ང་ཁྱེད་ལ་གུས་འདུད་ཞུ་
རུ་ཡོང་བ་ཡིན་ལ། ཁྱེད་ཀྱིས་ང་ལ་ཐུགས་རྗེ་གནང་རོགས། ང་ཚོས་སྔོན་ལ་ཆང་མཆོད་
དོ” ཟེར།
དེར་འདུས་ཀུན་གྱིས་ཨོ་གུང་ཁ་ཝོར་བཀའ་དྲིན་ཞུས་རྗེས། ཁྱིམ་མཚེས་རྣམས་ཀྱིས་
རང་རང་གིས་ཁུར་ཡོང་བའི་ཀོ་ཁུག་ལས་ཆང་མཆོད་སྤྱད་ཀྱི་རྭ་ཅོ་ཕྱིར་བླངས། ཨེན་ཝ་
ཅི་པེས་ཀྱང་རང་གི་ལྕམ་ཤིང་གི་སྐེ་ལ་བཏགས་པའི་རྭ་ཅོ་མར་བླངས། ཁོའི་བུ་གཉིས་པ་
སྟེ་ཁོ་ཚོའི་གྲས་ཀྱི་ལོ་ན་ཆེས་གཞོན་པ་དེས་ཆང་བུམ་རང་གི་པུས་མོ་གཡོན་པའི་སྟེང་
བཞག་ནས་ཆང་ལྡུག་མགོ་བརྩམས། ཆང་ཕོར་པ་དང་པོ་ཨོ་གུང་ཁ་ཝོར་བྱིན། ཁོས་གཞན་
རྣམས་ཀྱིས་མ་མཆོད་པའི་སྔོན་ལ་རང་གིས་ཆང་གི་བྲོ་བ་མྱོང་དགོས་ཤིང་། དེ་ནས་གཞན་
དག་གིས་མཆོད་པ་དང་། ལོ་ན་རྒན་པས་སྔོན་ལ་མཆོད་དགོས། མི་རེས་ཐེངས་གཉིས་ནས
གསུམ་ལ་མཆོད་རྗེས། ཨེན་ཝ་ཅི་པེས་མི་མངགས་ཏེ་རང་གི་ཆུང་མ་རྣམས་བོས། ཆུང་མ་
འགའ་ཞིག་ཁྱིམ་དུ་མེད་པས་བཞི་བོས་ཏེ་སླེབས།
“ཨེན་ན་ཞི་ཁྱིམ་དུ་མེད་དམ།” ཨེན་ཝ་ཅི་པེ་ཡིས་མོ་རྣམས་ལ་དྲིས། མོ་རྣམས་
ཀྱིས་མོ་མགྱོགས་པོར་སླེབས་ཡོང་ངེས་ཟེར། ཨེན་ན་ཞི་ནི་ཁོའི་ཆུང་མ་དང་པོ་ཡིན། ཆུང་
མ་ཞན་དག་གིས་མོའི་སྔོན་ལ་ཆང་འཐུང་མི་ཆོག དེ་བས་མོ་རྣམས་དེར་འགྲེངས་ཏེ་
བསྒུགས་འདུག
ཨེན་ན་ཞི་ནི་བུད་མེད་དར་མ་ཞིག་རེད། གཟུགས་ཆེ་ཞིང་ལུས་པོ་སྟོབས་དང་ལྡན།
མོའི་བཟོ་ལྟ་བརྗིད་ཉམས་ཀྱིས་ཁྱོགས་པ་ཞིག་རེད། མོའི་བྱ་བྱེད་གང་ལ་བལྟས་ཀྱང་དར་
ཞིང་རྒྱས་པའི་ཁྱིམ་རྒྱུད་ཆེན་པོ་ཞིག་གི་བུད་མེད་རྣམས་ཀྱི་དབུ་ཁྲིད་ལྟ་བུ་ཡིན་པ་རྟོགས་
ཐུབ། མོས་རང་གི་ཁྱོ་གའི་ཐོབ་ཐང་མཚོན་པའི་རྐང་གདུབ་གྱོན་ཡོད་དེ། དེ་ནི་ཆུང་མ་
དང་པོས་ད་གཟོད་གྱོན་ཆོག་པ་ཡིན།
མོ་ཁྱོ་གའི་མདུན་དུ་ཕྱིན་ནས་རྭ་ཅོ་ཚུར་བླངས་ཤིང་། པུས་མོ་ཡ་གཅིག་ཐང་ལ་
བཙུགས་ནས་ཆང་ཧུབ་གང་མཆོད་རྗེས། རྭ་ཅོ་ཕྱིར་ཁྱོ་གར་སྤྲད་ཅིང་ཡར་ལངས་ལ། ཁོའི་
མིང་ནས་ཐེངས་ཤིག་བོས་རྗེས་རང་གི་སྡོད་ཁང་དུ་བུད་སོང་། དེའི་འཕྲོར་ཆུང་མ་གཞན་
དག་གིས་ཀྱང་རིམ་པ་ལྟར་ཆང་མཆོད་རྗེས་ཁ་བྲལ་སོང་།
དེ་ནས་སྐྱེས་པ་རྣམས་ཀྱིས་མུ་མཐུད་དུ་ཆང་མཆོད་ཞོར་ཁ་བརྡ་བྱས། ཨོ་གེ་པུའུ་ཨེ་
ཧྥི་གོས་ཨོ་པུ་ཨ་ཁོ་གླེང་བྱུང་། དེ་ནི་ཏ་ལའི་ཁུ་བ་འཚག་མཁན་ཡིན། ཉེ་ཆར་ཁོས་གློ་བུར་
དུ་ལས་ཀ་འདི་མཚམས་བཞག་སོང་།
“དོན་དག་ཅིག་བྱུང་བ་ཐག་ཆོད་ཡིན།” ཁོས་ལག་གཡོན་པའི་ལག་རྒྱབ་ཀྱིས་སྨ་
རའི་སྟེང་གི་ལྦུ་བ་འབྱིད་ཞོར “འདིར་གནད་དོན་ཞིག་ཡོད་པ་ཁོ་ཐག་རེད། སྦལ་བ་ཉིན་
མོ་དཀར་དཀར་ལ་གནམ་ལྡིང་བྱེད་པར་རྒྱུ་མཚན་མེད་པ་མི་སྲིད” ཟེར།
“མི་ཁ་ཤས་ཀྱིས་བཤད་ན། ལྷ་ཡིས་ཁོར་ཏ་ལའི་ལྗོན་པའི་སྟེང་ནས་མར་ལྷུང་སྟེ་
འཆི་བར་འགྱུར་ཞེས་དྲན་སྐུལ་བྱས་མྱོང་ཟེར།” ཨ་ཁུའུ་ཁ་ལ་ཡས་དེ་ལྟར་བཤད།
“ཨོ་པུ་ཨ་ཁོ་ནི་རྒྱུན་དུ་མི་ཡ་མཚན་ཞིག་ཡིན།” ཨེན་ཝ་ཅི་པེ་ཡིས “ངའི་གོ་ཐོས་
སུ་ལོ་མང་པོའི་སྔོན་དུ། ཁོའི་ཨ་ཕ་འདས་ནས་ཅང་མ་འགོར་བར་ཁོ་ལྷའི་མདུན་དུ་སྨོན་
ལམ་འདེབས་པར་ཕྱིན་པ་ན། ལྷས་ཁོ་ལ ‘ཁྱོད་ཀྱིས་འདས་ཟིན་པའི་ཕ་རྒན་གྱིས་ཁྱོད་
ཀྱིས་ཁོར་ར་མ་ཞིག་མཆོད་དགོས་’ ཞེས་གསུང་བ་རེད་ཟེར། ཁྱོད་ཚོས་ཁོས་ཇི་ལྟར་ལན
བཏབ་པར་ཚོད་དཔག་བྱོས་དང་། ཁོས ‘ངའི་འདས་ཟིན་པའི་ཕ་རྒན་ལ་ཁྱོད་རང་འཇིག་
རྟེན་དུ་ཡོད་དུས་ཁྱིམ་ཕྱུགས་ཤིག་ཡོད་མྱོང་ངམ་ཞེས་འདྲི་རོགས’ ཞེས་བཤད་པ་རེད་
ཟེར།” མི་ཚང་མ་ཧ་ཧ་ཞེས་བགད་བྱུང་ལ། ཨོ་གུང་ཁ་ཝོ་བཙན་གྱིས་དགོད་ཙམ་བྱས། རྒྱུ་
མཚན་ནི་སྲིད་པ་རྒན་པོའི་གཏམ་དཔེར། མི་ཤི་བའི་གཏམ་རྒྱུད་ཐོས་པ་ན་ཨ་ཡེ་རྒན་མོ་
ཡིན་ཡང་སེམས་པ་སྡུག་པར་འགྱུར་ཟེར་བ་ཇི་བཞིན། ཨོ་གུང་ཁ་ཝོ་ཡིས་ཁོ་རང་གི་ཕ་
རྒན་དྲན་བྱུང་།
མཇུག་མཐར་ཆང་ལྡུག་མཁན་གཞོན་ནུས་རྭ་ཅོའི་ནང་གི་འོ་མདོག་གི་ཆང་སྙིགས་
ཡར་བཀྱགས་ཏེ “ང་ཚོས་འཐུངས་ཚར་སོང” ཟེར་བ་ན། ཚང་མས “ང་ཚོས་མཐོང་
བྱུང” ཟེར། གཞོན་ནུ་དེས་ཡང་བསྐྱར “སུས་ཆང་སྙིགས་འདི་དག་བཏུང་རྒྱུ་ཡིན” ཟེར།
དབྱི་ཏེ་གོ་ཡིས “སུར་དོན་དག་ཡོད་ན་དེས་ཐུངས” ཞེས་ཨེན་ཝ་ཅི་པེ་ཡི་བུ་ཆེ་བ་དབྱི་
གེ་ཝེ་ལོར་བལྟས་ནས་པྲ་ཆལ་དང་བཅས་མིག་རྡེབ་ཙམ་རྡེབ་ཙམ་བྱས།
ཚང་མ་དབྱི་གེ་ཝེ་ལོས་བཏུང་རྒྱུར་འཐད་པ་བྱུང་། ཁོས་ནུ་བོའི་ལག་ནས་རྭ་ཅོ་
བླངས་ནས་གཙང་བཞེས་བྱས་སོང་། དབྱི་ཏེ་གོ་ཡིས་བཤད་པ་ནང་བཞིན། དབྱི་གེ་ཝེ་ལོ་
ལ་ཏག་ཏག་དོན་དག་ཅིག་ཡོད། ཁོས་ཟླ་གཅིག་གམ་གཉིས་ཀྱི་སྔོན་ལ་ཆུང་མ་དང་པོ་
བླངས། མི་རྣམས་ཀྱི་བསམ་པར་ཏ་ལའི་ཆང་གི་སྙིགས་རོ་འཐུང་ན་ཆུང་མ་དང་འཇིག་
རྟེན་མཐུན་འཇུག་ལ་རོལ་བའི་སྐྱེས་པར་ཕན་ཐོགས་ཆེ་སྙམ་ཡོད།
ཆང་མཆོད་ཚར་རྗེས། ཨོ་གུང་ཁ་ཝོས་ཨེན་ཝ་ཅི་པེ་ལ་རང་གི་དཀའ་ངལ་གསོང་
བོར་བརྗོད།
“ཁྱེད་ཀྱིས་ང་ལ་རོགས་རམ་ཞིག་གནང་རོགས།” ཁོས“ཁྱེད་ཀྱིས་དོན་ཅི་ཞིག་
ཡིན་པ་མཁྱེན་ཡོད་ཀྱང་སྲིད། ངས་ས་རྒོད་ཅིག་བཏུལ་ཡོད། འོན་ཀྱང་ཤིང་འབྲས་མུའུ་
ཧྲུའུ་ཡི་ས་བོན་མེད། ངས་མི་ཞིག་ལ་ཞུ་བ་བྱས་ཏེ་མི་གཞན་ཞིག་ལ་ཤིང་འབྲས་མུའུ་ཧྲུའུ་
བསྐྱི་རྒྱུ་དེ་ནི་སླ་མོ་ཞིག་མིན་པ་ཤེས། ལྷག་ཏུ་དེང་སང་གི་ན་གཞོན་རྣམས་ནི་ལས་ཀ་ལྕི་
མོ་ལས་མི་འདོད། འོན་ཀྱང་ང་མི་སྐྲག ད་བྱིད་མཐོན་པོ་གནམ་ལ་ཟུག་པའི་ལྗོན་པ་དབྱི་
ལོ་ཁའོ་ཡི་སྟེང་ནས་མར་ལྡིང་སྐབས། གལ་ཏེ་མི་གཞན་གྱིས་ང་ལ་བསྟོད་བསྔགས་མི་བྱེད་
ན། ངས་རང་གིས་རང་ལ་བསྟོད་བསྔགས་བྱས་ཆོག་ཟེར། མི་མང་ཆེ་བས་ནུ་མ་ནུ་བའི་ལོ་
ཚོད་ནང་། ངས་སྔར་ནས་རང་གིས་རང་ལ་བདག་སྐྱོང་བྱས་པ་ཡིན། གལ་ཏེ་ཁྱེད་ཀྱིས་ང་
ལ་ཤིང་འབྲས་མུའུ་ཧྲུའུ་ཅུང་ཟད་བྱིན་ཚེ། ངས་ཁྱེད་ཀྱི་རེ་བ་སྟོང་ཟད་དུ་གཏན་ནས་མི་
གཏོང” ཟེར།
ཨེན་ཝ་ཅི་པེ་ཡིས་མགྲིན་པ་བསལ་ཙམ་བྱས་རྗེས། “ད་སྐབས། ང་ཚོའི་ན་གཞོན་
རྣམས་ནི་ནུས་མེད་གཉོམ་ཆུང་དུ་འགྱུར་བཞིན་འདུག ཁྱོད་ལྟ་བུའི་ན་གཞོན་མཐོང་
དུས། ངའི་སེམས་པ་ཧ་ཅང་དགའ། ན་གཞོན་མང་པོ་ངའི་སར་ཤིང་འབྲས་མུའུ་ཧྲུའུ་སློང་
དུ་ཡོང་། ངས་གཅིག་ལའང་མ་བྱིན། རྒྱུ་མཚན་ནི་ངས་ཁོ་ཚོས་ཤིང་འབྲས་མུའུ་ཧྲུའུ་ས་
ནང་དུ་བཏབ་སྟེ། དེའི་འཚར་སྐྱེ་ལ་རྩྭ་ལྡུམ་གྱིས་ཅི་དགར་བར་ཆད་བཟོ་རུ་འཇུག་སྲིད་པ་
ཤེས་ཡོད། ངས་ཁོ་ཚོར་བསྐྱི་རྒྱུ་མིན་ཞེས་བཤད་པ་ཡིན། ཁོ་ཚོའི་བསམ་པར་ང་ནི་སེམས་
བཙོག་ཅིག་རེད་འདོད་ཀྱིན་འདུག དོན་དངོས་ནི་དེ་ལྟར་མིན། བྱ་ཞིག་གི་མིང་ལ་དབྱི
ན་ཅི་ཟེར། བྱ་དེ་ཡིས་མི་རྣམས་ཀྱིས་མདའ་འཕངས་ཚེ་ཕོག་ངེས་གཏན་ཡིན་པ་སྦྱངས་
ཟིན་ན། ཁོས་ཡུན་རིང་ནམ་འཕང་གཅོད་པ་ལས་ཐང་དུ་མི་འབབ་པ་སྦྱངས་དགོས་ཟེར།
ངས་སྔར་ནས་རང་གི་ཤིང་འབྲས་མུའུ་ཧྲུའུ་ལ་གཅེས་སྤྲས་བྱ་དགོས་པ་ཤེས་ཡོད། འོན་
ཀྱང་ངས་ཁྱོད་ལ་ཡིད་ཆེས་བྱས་ཆོག ངས་ཁྱོད་མཐོང་མ་ཉིད་ནས། སེམས་སུ་དེ་ལྟར་དྲན་
པ་ཡིན། ང་ཚོས་མེས་པོ་རྣམས་ཀྱིས་གསུངས་པ་ལྟར། ཕྱི་ཚུལ་ཙམ་ལ་བལྟས་པས་ཀྱང་།
ལོ་ཏོག་སྨིན་ཐག་ཆོད་པ་རྟོགས་ཡོང་། ངས་ཁྱོད་ལ་ཤིང་འབྲས་མུའུ་ཧྲུའུ་བརྒྱད་བརྒྱ་སྟེར།
ཁྱོད་སོང་སྟེ་ཞིང་ས་གྲ་སྒྲིག་བྱ་རོགས” ཟེར།
ཨོ་གུང་ཁ་ཝོས་ཁོང་ལ་ཡང་ནས་བསྐྱར་དུ་བཀའ་དྲིན་ཞུས་རྗེས། དགའ་དགའ་སྤྲོ་
སྤྲོའི་ངང་ཁྱིམ་དུ་ལོག ཁོས་ཨེན་ཝ་ཅི་པེ་ཡིས་རང་ལ་བསྐྱི་སྲིད་པ་ཤེས་ནའང་། ཁོང་ལ་
དེ་ལྟའི་གཏོང་ཕོད་ཡངས་པ་མ་དྲན། ཁོས་ཤིང་འབྲས་མུའུ་ཧྲུའུ་བཞི་བརྒྱའི་ཡན་ལ་རེ་བ་
བཅངས་མེད། ད་ནི་ཞིང་ས་དེ་ལས་ཀྱང་ཆེན་པོ་ཞིག་བཏུལ་དགོས། ཁོས་རང་གི་ཕ་རྒན་
གྱི་དབྱི་ཤིན་ཝུའུ་ཧྲའོ་ཡི་གྲོགས་པོ་ཞིག་གི་ལག་ནས་ཤིང་འབྲས་མུའུ་ཧྲུའུ་བཞི་བརྒྱ་བསྐྱི་
བར་རེ་བ་བཅངས།
རང་གི་འབྲུ་མཛོད་འཛུགས་དགོས་ན། ཞིང་གླས་ནས་འབྲུ་རྨོ་བ་ནི་ཐབས་ཤེས་ཡག་
པོ་ཞིག་མིན། དཀའ་ཚེགས་གང་ཡོད་མྱངས་ཀྱང་རང་ལ་ཐོབ་པ་ནི་ཐོབ་ཆའི་སུམ་ཆའི་
གཅིག་མ་གཏོགས་མེད། འོན་ཀྱང་། ཕ་ལ་ཤིང་འབྲས་མུའུ་ཧྲུའུ་མེད་པའི་ན་གཞོན་ཞིག་
ལ་མཚོན་ན། ཞིང་གླས་ནས་རྨོ་འདེབས་པ་ལས་ཐབས་གཞན་ཅི་ཞིག་ཡོད། ཨེན་ཝ་ཅི་པེ་
ཡི་གནས་ཚུལ་ལ་གཞིགས་ན། དེ་ལས་ཀྱང་དཀའ་བ་ནི། ཁོས་ངེས་པར་དུ་ཡོང་སྒོ་ཉུང་
ཙམ་ལ་བརྟེན་ནས་རང་གི་ཨ་མ་དང་ནུ་མོ་གཉིས་ཀ་བསྐྱང་དགོས། རང་གི་ཨ་མ་སྐྱོང་བ་
ནི་དོན་དུ་རང་གི་ཨ་ཕ་ཡང་བསྐྱངས་པ་ཡིན། མོས་ཟས་གཡོས་ཏེ་རང་གཅིག་པུས་ཟོས་
ནས་ཁྱོ་གར་ལྟོགས་སྡུག་མཐོང་དུ་འཇུག་པར་རེ་བ་མི་བྱེད། དེ་ལྟར། ཨོ་གུང་ཁ་ཝོ་ཤིན་
ཏུ་གཞོན་དུས་ནས། ཕྱོགས་གཅིག་ནས་གཞན་གྱི་ཞིང་ས་གླས་ཏེ་ཤི་འཐམ་རོ་འཐམ་དང་
ཐབས་བརྒྱ་ཇུས་སྟོང་གིས་རང་གི་འབྲུ་མཛོད་བསྐྲུན། ཕྱོགས་གཅིག་ནས་ད་དུང་ཁོའི་ཕ་
རྒན་གྱི་ཁྱིམ་མི་ཡོངས་ཀྱི་འཚོ་བ་བསྐྱལ་དགོས། དེ་ནི་ཁུང་བུ་མང་པོ་བཏོད་པའི་ཁུག་མ་
ཞིག་གི་ནང་དུ་འབྲུ་རིགས་ལྡུག་པ་དང་གཅིག་འདྲ་རེད། ཁོའི་ཨ་མ་དང་ནུ་མོ་རྣམས་ཀྱིས་
ངལ་རྩོལ་ཤ་ཐང་དུ་བྱེད་མོད། འོན་ཀྱང་མོ་རང་ཚོས་འདེབས་པ་ནི་ཁོ་ཁོ་མུའུ་ཧྲུའུ་དང་།
སྲན་མ། ཤིང་འབྲས་ཀན་ཧྲུའུ་སོགས་བུད་མེད་ཀྱི་འབྲུ་རིགས་ཡིན། ཤིང་འབྲས་མུའུ་ཧྲུའུ་
ནི་འབྲུ་རིགས་ཀྱི་རྒྱལ་པོ་ཡིན་ལ། དེ་ནི་སྐྱེས་པ་ཕོ་ཡི་འབྲུ་རིགས་ཡིན།
ཨོ་གུང་ཁ་ཝོ་ཡིས་ཨེན་ཝ་ཅི་པེ་ལ་ཤིང་འབྲས་མུའུ་ཧྲུའུ་བརྒྱད་བརྒྱ་བསྐྱིས་པའི་ལོ་
དེ་ནི་དྲན་པའི་ཁྲོད་ཆེས་སྡུག་པའི་ལོ་ཡིན་ལ། ཡོད་ཚད་དུས་དང་མི་རན་ཏེ། སྔ་མེད་ན་
འཕྱིས་དྲགས། འཇིག་རྟེན་ཀུན་སྨྱོས་པ་དང་ཅི་ཁྱད། ཆར་བ་འབབ་ཐེངས་དང་པོ་ཤིན་ཏུ་
འཕྱིས་པ་དང་། དེ་མ་ཟད་བབས་ནས་ཅང་མ་འགོར་བར་མཚམས་ཆད་སོང་། དེ་འདྲའི་
ཚ་གདུག་ཅིག་གཏན་ནས་ཡོད་མ་མྱོང་། ཆར་རྗེས་ཀྱི་ལྗང་མདོག་ཉག་ཕྲ་བ་དེ་ཡང་ཙད་
ཀྱིས་ཚིག ས་གཞི་ནི་ཐལ་བ་ཚ་མོ་བཞིན་ཞིང་ལ་བཏབ་པའི་ཤིང་འབྲས་མུའུ་ཧྲུའུ་
བསྲེགས་སོང་། ཨོ་གུང་ཁ་ཝོ་ནི་ཞིང་པ་ཡ་རབས་རྣམས་དང་མཚུངས་པར། ཆར་བ་ཐོག་
མ་དང་ཆབས་ཅིག་ཤིང་འབྲས་མུའུ་ཧྲུའུ་ཞིང་ལ་བཏབ། ཆར་འགྲམས་ནས་ཉི་མ་ཤར་དུས།
ཁོས་སྔར་ནས་ཤིང་འབྲས་མུའུ་ཧྲུའུ་བཞི་བརྒྱ་བཏབ་ཚར། ཁོས་ཉིན་གང་བོར་མཁའ་ལ་
ཅེར་ནས་སྤྲིན་ནག་གི་འདུ་འགོད་རབ་ཏུ་འཁྲིགས་པར་རེ། མཚན་མོར་ཉལ་ཡང་གཉིད་
ཟེར་བ་གང་ཞིག་ཏུ་བོར་སོང་། ཞོགས་པ་སྔ་མོ་ནས། རང་གི་ཞིང་ནང་དུ་ཡོང་བ་ན། ཤིང
འབྲས་མུའུ་ཧྲུའུ་ཡི་མྱུ་གུ་རྙིད་འདུག་པ་མཐོང་། ཁོས་ཇན་མ་གསོ་མའི་ལོ་འདབ་མཐུག་
པོས་ཐག་གདང་བཟོས་ཏེ་ལྗང་མྱུག་གི་མཐའ་བསྐོར་ནས་ས་གཞིའི་ཚ་དྲོད་འགོག་པར་
བརྩམས་ཀྱང་། ས་སྲོས་སུ་སླེབས་དུས་ཇན་མ་གསོ་མའི་ལོ་འདབས་ཀྱང་སྐམ་ནས་སེར་
པོར་གྱུར་འདུག ཁོས་ཉིན་རེ་བཞིན་ལོ་འདབ་གསར་པ་བརྗེས་ཏེ་མཚན་ལ་ཆར་བ་
འབབ་པར་གསོལ་བ་བཏབ། ཡིན་ནའང་ཐན་པ་ནི་བསྟུད་མར་ཚོང་འདུས་གཟའ་འཁོར་
བདུན་ལ་བསྲིངས། ཤིང་འབྲས་མུའུ་ཧྲུའུ་ཚང་མ་བསྐམས་སོང་།
ཞིང་པ་ཁ་ཤས་ཀྱིས་ད་དུང་རང་གི་ཤིང་འབྲས་མུའུ་ཧྲུའུ་བཏབ་མེད། དེ་དག་ནི་འཚོ་
བ་རོལ་ཐབས་བྱེད་པའི་སྒྱིད་ལུག་མཁན་འབའ་ཞིག་ཡིན་ཏེ། རྟག་པར་ས་རྒོད་བསློག་ཏུ་
མི་འགྲོ་ཞིང་། ཕྱིར་འགྱངས་ཅི་ཙམ་ཐུབ་ན་དེ་ཙམ་བྱེད། ལོ་འདིར་ལྡོག་སྟེ་ཁོ་ཚོ་བློ་རིག་
ཅན་དུ་གྱུར་སོང་། ཁོ་ཚོས་ཁྱིམ་མཚེས་དག་ལ་ཁ་ནས་གདུང་སེམས་འཆང་ཁུལ་བྱེད་
ནའང་། ཁོག་ནས་དགའ་སྤྲོ་ཆེན་པོ་སྐྱེ་བཞིན་ཡོད། རང་ལ་སྔོན་ནས་མངོན་མཁྱེན་ཡོད་
མདོག་ཁ་པོ་སྟོན།
ཆར་བ་ཡང་བསྐྱར་འབབ་པའི་དུས་སུ། ཨོ་གུང་ཁ་ཝོ་ཡིས་ཤུལ་དུ་ལུས་པའི་ཤིང་
འབྲས་མུའུ་ཧྲུའུ་ཡི་ས་བོན་བཏབ། ཁོ་རང་ཡིད་དགའ་བ་ཞིག་ལ། ཤིང་འབྲས་མུའུ་ཧྲུའུ་
སྐོར་ཐེངས་དང་པོ་ནི་ཁོ་རང་གི་ཡིན་ལ། དེ་ནི་གཞེས་ནིང་ལོའི་ཡོང་སྒོ་ཡིན། ད་ལྟ་ཁོར་
ད་དུང་ཨེན་ཝ་ཅི་པེའི་ལག་ནས་བསྐྱིས་པའི་ཤིང་འབྲས་མུའུ་ཧྲུའུ་བརྒྱད་བརྒྱ་དང་། ཕ་
རྒན་གྱི་གྲོགས་པོའི་ལག་ནས་བསྐྱིས་པའི་བཞི་བརྒྱ་བོ་ཡོད་པས། ཁོས་ཡང་བསྐྱར་མགོ་
བརྩམས་ཆོག
ལོ་དེ་ནི་དངོས་གནས་སྨྱོས་འདུག ཆར་ནི་བབས་བྱུང་། ཡིན་ནའང་ཆར་དེ་ལྟ་
བུ་ཞིག་གཏན་ནས་མཐོང་མ་མྱོང་། ཉིན་མཚན་ལྟོས་མེད་དུ་ཆར་བ་ཟོ་ཁ་ནས་ལྡུག་པ་
བཞིན་བབས་ནས་ཤིང་འབྲས་མུའུ་ཧྲུའུ་ཕོན་པོ་ཕོན་པོ་བྱས་ཏེ་ཁུར་སོང་། ལྗོན་པའི་རྩད་
པ་བཀོག་སྟེ་གང་སར་གྲོག་ཤུར་མངོན། རྗེས་སུ་ཆར་བ་འབབ་ཚད་ཇེ་ཆུང་དུ་ཕྱིན་ཡང་
སྔར་བཞིན་ཉིན་མཚན་མེད་པར་རྒྱུན་མི་ཆད། རྒྱུན་པར་ཆར་དུས་སུ་ཉི་འོད་མཚམས་
མཚམས་སུ་འཕྲོས་ཡོང་བའི་རྣམ་པ་དེ་ཤར་རྒྱུ་མ་བྱུང་། ཤིང་འབྲས་མུའུ་ཧྲུའུ་ལྗང་ཏིག་
ཏིག་གི་ལོ་འདབ་ཀྱིས་གཡོགས་ཀྱང་། ཞིང་པ་རྣམས་ཀྱིས་ཉི་འོད་དབེན་ཚེ་གཞུང་རྟ་
རྒྱས་མི་སྲིད་པ་གསལ་བོར་རྟོགས།
ལོ་དེའི་སྟོན་བསྡུའི་དུས་ཚིགས་ནི་འདས་མཆོད་སྒྲུབ་པ་བཞིན་སྐྱོ་བར་བྱེད། ཞིང་པ་
མང་པོས་མི་སེམས་སྡུག་ལ་བསྐུར་བའི་ཤིང་འབྲས་མུའུ་ཧྲུའུ་རུལ་བ་དེ་དག་བསློགས་དུས་
ཚང་མའི་མིག་ནས་མཆི་མ་བཞུར་བྱུང་། སྐྱེས་པ་ཞིག་གིས་གྱོན་ཆས་ལྗོན་ཤིང་གི་མགོར་
བཏགས་ཏེ་རང་དམེ་བྱས་སོང་།
ཁོའི་ཚེ་སྨད་དུ་ཡ་ང་བའི་ལོ་དེ་དྲན་ཐེངས་རེར། ཨོ་གུང་ཁ་ཝོས་རྒྱུན་པར་བསྲན་མི་
ཚུགས་པར་ཁོང་འདར་རྒྱག་པར་བྱེད། ཁོ་རང་རེ་ཆད་ཀྱི་གཡང་དུ་མ་ནུབ་པ་དྲན་ཐེངས་
རེར། ཁོ་རང་གིས་ཀྱང་དེ་ནི་ངོ་མཚར་ཞིག་ཏུ་འདོད། ཁོས་རང་ཉིད་ནི་རྣོ་ལྕགས་བཞིན་
སྲ་ཚུགས་པའི་མི་ཞིག་ཡིན་པར་ཡིད་ཆེས་བདོག ཡིན་ནའང་ལོ་དེའི་ཡ་ང་བའི་རྣམ་པ་
ནི་སེང་གེ་ཡིན་ཡང་སྙིང་སིལ་བར་གཤགས་འགྲོ་བ་གདོན་མི་ཟའོ།
ཁོས་རྒྱུན་པར “ལོ་དེ་ཡང་ང་སྙིང་རུས་ཆེན་པོས་བརྒྱུད་ཡོང་། ད་ནི་དཀའ་ཁག་ཅི
འདྲར་འཕྲད་ཀྱང་འཚོ་ཐུབ་ངེས” ཟེར། ཁོས་དེ་ནི་རང་གི་ཞུམ་པ་མེད་པའི་སྙིང་རུས་ལ་
རག་ལས་པར་ཡིད་ཆེས་ཡོད།
ཁོའི་ཕ་རྒན་ཝུའུ་ནོ་ཁཱ་ཡི་ནད་གཞི་དེ་དུས་ཧ་ཅང་ལྕི། སྟོན་བསྡུའི་དུས་ཚིགས་ཡ་
ང་བ་དེ་སླེབས་དུས། ཁོས་ཨོ་གུང་ཁ་ཝོར “ཡི་མ་ཆད། ངས་ཁྱོད་ཡི་ཆད་མི་སྲིད་པ་ཤེས
ཡོད། ཁྱོད་རྟུལ་ཞིང་ཕོད་ལ་ང་རྒྱལ་གྱི་སེམས་པ་ཞིག་ཡོད། ང་རྒྱལ་གྱི་སེམས་པ་ཞིག་གིས་
མི་ཡོད་ཚད་ཀྱི་མགོར་འོང་སྲིད་པའི་ཕམ་ཁ་མ་ལུས་བཟློག་པར་ནུས། རྒྱུ་མཚན་ནི་དེ་ལྟ་
བུའི་ཕམ་ཁ་ཞིག་གིས་ཁོའི་ང་རྒྱལ་གཅོག་མི་ནུས། མི་ཞིག་གིས་ཁེར་རྐྱང་ངང་ཕམ་ཁར་
གདོང་གཏོད་དུས། དེ་ནི་ད་གཟོད་སྡུག་བསྔལ་ཡིན། དེ་ནི་དེ་བས་བཟོད་པར་དཀའ” ཟེར།
ཝུའུ་ནོ་ཁཱ་ཡི་ཚེ་མཇུག་ནི་དེ་ལྟར་ཡིན། ན་ཚོད་བགྲེས་པོར་ཆགས་པ་དང་ནད་གཞི་
སྔར་ལས་ཇེ་ལྕིར་སོང་ཞིང་། ཁོ་ལྡོག་སྟེ་ཁ་ནས་གང་བྱུང་མང་བྱུང་བཤད་པར་དགའ། ཨོ་
གུང་ཁ་ཝོ་ནི་དངོས་གནས་ཅ་ཟིང་བཟོད་བྲལ་དུ་གྱུར།

༤
བགྲེས་པོ་ཞིག་གིས “གོང་མའི་ཁ་ལ་ལྟོས་དང་། ཁྱོད་ཀྱིས་ཁོང་གིས་ཨ་མའི་འོ་མ་
གཏན་ནས་མཐོང་མ་མྱོང་བར་འདོད་ངེས” ཟེར། ཁོས་སྐད་ཆ་དེ་ནི་དབུལ་བོ་དབུལ་ནག་
དང་རྐྱེན་ངན་བར་ཆད་ཁྲོད་རུས་རྒྱུད་ཀྱི་དབུ་ཁྲིད་དུ་གྱུར་པའི་ཨོ་གུང་ཁ་ཝོར་བཤད་པ་
རེད། བགྲེས་པོ་དེས་དོན་དུ་ཨོ་གུང་ཁ་ཝོར་སེམས་ངན་ཅི་ཡང་བཅངས་མེད། དོན་དངོས་
སུ། ཁོས་ཨོ་གུང་ཁ་ཝོའི་སྡུག་རུས་དང་གྲུབ་འབྲས་ལ་གོང་བཀུར་བྱེད། ཡིན་ཡང་། ཨོ་གུང་
ཁ་ཝོས་གྲུབ་འབྲས་དེ་འདྲ་མེད་པའི་སྐྱེས་པ་རྣམས་ལ་སྣང་ཆུང་བྱེད་པ་དེས་ཁོ་དང་མི་
མང་པོ་ཡ་མཚན་པར་བྱས། གཟའ་འཁོར་གཅིག་གི་སྔོན་ཏག་ཏག་ལ། ཁོ་ཚོས་སྤེལ་བའི་
ཐེངས་རྗེས་མར་མེས་པོར་མཆོད་པའི་ཚོགས་ཆེན་སྐོར་གྱི་རུས་རྒྱུད་གྲོས་ཚོགས་སྟེང་།
སྐྱེས་པ་ཞིག་དང་ཨོ་གུང་ཁ་ཝོ་གཉིས་ཀྱི་བསམ་འཆར་ཐ་དད་དུ་ཕྱིན་པས། ཨོ་གུང་ཁ་
ཝོས་བསམ་གཟས་ནས་མིག་གིས་ཕྱོགས་གཞན་དུ་བལྟས་ནས་འདི་ནི་སྐྱེས་པ་རྣམས་ཀྱི་
གྲོས་ཚོགས་རེད་ཟེར། བསམ་འཆར་མི་མཐུན་པ་རྗོད་མཁན་དེར་ཐོབ་ཐང་ཅི་ཡང་རེག་མ་
མྱོང་། དེར་བརྟེན་ཨོ་གུང་ཁ་ཝོས་ཁོར་བུད་མེད་ཅེས་འབོད། ཨོ་གུང་ཁ་ཝོས་སྐྱེས་པ་ཞིག་
གི་རྩིས་ཐང་ཇི་ལྟར་རྨེག་མེད་དུ་གཏོང་བ་གསལ་བོར་ཤེས།
ཨོ་གུང་ཁ་ཝོས་ཨོ་སོ་གོ་ནི་བུད་མེད་ཅིག་རེད་ཟེར་དུས། ཚོགས་ཞུགས་མཁན་ཀུན་
ཨོ་སོ་གོའི་ཕྱོགས་སུ་ལངས། སྐབས་དེར་ཚོགས་ཐོག་གི་ལོ་ན་ཆེས་བགྲེས་པའི་མི་ཞིག་
གིས། མི་ཁ་ཤས་ཀྱིས་ཏ་ལའི་ཚི་གུ་ནི་བྱམས་སེམས་ཅན་གྱི་ལྷ་ཆེན་པོས་ཁོ་ཚོར་ཁ་ཕྱེ་བ་
ཡིན་པས། ཁོ་ཚོས་ཁེངས་སྐྱུང་དང་བརྩི་མཐོང་བྱས་ན་འགྲིག་ཅེས་པར། ཨོ་གུང་ཁ་ཝོས་
ཁོས་བཤད་པའི་གཏམ་དེར་དགོངས་ཡངས་ཞུས་པས། གྲོས་ཚོགས་མུ་མཐུད་དུ་ཚོགས་
མགོ་བརྩམས།
འོན་ཀྱང་ཨོ་གུང་ཁ་ཝོའི་ཏ་ལའི་ཚི་གུ་ནི་བྱམས་སྙིང་རྗེ་ཅན་གྱིས་ལྷ་ཆེན་པོས་ཕྱེ་བ་
ཡིན་ཟེར་ན། དེ་ནི་དེ་འདྲའི་འོས་ཤིང་འཚམ་པ་ཞིག་མིན། ཏ་ལའི་ཚི་གུ་ནི་ཁོ་རང་གིས་
ཕྱེ་བ་ཡིན་ལ། ཁོས་དབུལ་ཕོངས་དང་སྡུག་བསྔལ་ལ་འཐབ་འཛིང་ཇི་ལྟར་བྱས་པར་རྒྱུས་
མངའ་ཡོད་པ་ཞིག་ཡིན་ཚེ། ཀུན་གྱིས་ཁོ་ནི་ལས་བསོད་ཅན་ཞིག་རེད་ཅེས་གཏན་ནས་
ལབ་མི་སྲིད། གལ་ཏེ་འཇིག་རྟེན་འདིར་རང་གི་གྲུབ་འབྲས་ལ་ངོ་གནོང་མི་དགོས་པའི་
མི་ཞིག་ཡོད་ཚེ། དེ་ནི་ཨོ་གུང་ཁ་ཝོ་ལྟ་བུའི་མི་ཡིན་པ་གོར་མ་ཆག ཁོ་ལོ་ན་ཆུང་ཆུང་
ཡིན་དུས་ནས་ལྗོངས་ཡོངས་སུ་མིང་འབུར་ཞིང་ཆེས་རླབས་ཆེ་བའི་སྦེ་ག་འགྲན་མཁན་
དུ་གྱུར། དེ་ནི་སྟེས་དབང་ཙམ་ཡེ་ནས་མིན། མི་རྣམས་ཀྱིས་མང་ན་ཁོའི་སྲུང་མ་ནི་ཧ་ཅང་
ཐིག་པོ་ཞིག་རེད་ཟེར་བ་ལས་འོས་མེད། ཡིན་ནའང་དབྱི་པོ་པར་གཏམ་དཔེ་ཞིག་ཡོད་
དེ། མི་ཞིག་གིས “རེད” ཟེར་ན། ཁོའི་སྲུང་མས་ཀྱང “རེད” ཟེར། ཨོ་གུང་ཁ་ཝོས་སྐད་
ཆེན་པོས “རེད” ཅེ་ན་ཁོའི་སྲུང་མས་ཀྱང་འཐད་པའི་བརྡ་མི་སྟོན་ཀ་མེད་ཡིན། ཁོས་
སྲུང་མས་འཐད་པ་ཡིན་ཟེར་བ་མ་ཟད། རུས་རྒྱུད་ཀུན་གྱིས་ཀྱང་ཁོར་གོང་བཀུར་བྱེད་
པ་རེད། རྒྱུ་མཚན་ནི་ཁོ་ཚོས་མི་ཞིག་གི་ལག་ཟུང་ལ་བརྟེན་ནས་བྱུང་བའི་གྲུབ་འབྲས་
ལྟར་བརྡར་ཤ་གཅོད། དེའི་དབང་གིས། ཨོ་གུང་ཁ་ཝོ་ད་གཟོད་གྲོང་ཚོ་དགུ་བོས་མིང་
བཏོན་འདེམས་བསྐོ་བྱས་ཏེ་ཁོ་ཚོའི་དགྲ་བོར་བརྡ་གཏོང་བར་མངགས། གལ་ཏེ་ཁོ་ཚོས་ན་
གཞོན་ཞིག་དང་མོ་གསར་ཞིག་ཕུལ་ནས་ཝུའུ་ཏོའི་ཆུང་མ་བསད་པའི་ཉེས་པ་མ་བཤགས་
ཚེ། ཝུའུ་མུའུ་ཨོ་ཧྥེ་ཡས་ཁོ་ཚོར་དམག་འཁྲུག་བསླང་སྲིད། དགྲ་བོ་དེ་དག་ནི་ཝུའུ་མུའུ་
ཨོ་ཧྥེ་ཡར་ཤིན་ཏུ་སྐྲག་པས། གོང་མ་བསུ་བ་བཞིན་དུ་ཨོ་གུང་ཁ་ཝོར་སྣེ་ལེན་བྱས། དེར་
མ་ཟད་ཝུའུ་ཏོའི་ཆུང་མ་ལ་མོ་གསར་ཞིག་དང་། མིང་ལ་དབྱི་ཁོ་མེ་ཧྥེ་ན་ཟེར་བའི་བུ་ཕྲུག་
ཅིག་ཁོར་སྤྲད་པ་རེད།
རུས་རྒྱུད་ཀྱི་རྒན་པ་ཚོས་དབྱི་ཁོ་མེ་ཧྥེ་ན་ཨོ་གུང་ཁ་ཝོར་སྤྲད་ནས་དུས་སྐབས་ཤིག་
ལ་བདག་དམ་བྱེད་པར་ཐག་བཅད། ཡིན་ནའང་སུས་ཀྱང་དུས་སྐབས་ཤིག་གི་ཡུན་ནི་ལོ་
གསུམ་རིང་ཡིན་པ་མ་དྲན། ཁོ་ཚོས་དེ་ལྟར་ཐག་བཅད་རྗེས། ཁོ་རང་དེ་ལྟར་རྣ་རྒྱབ་ཀྱི་
ལྷགས་པ་བཞིན་དུ་དོར།
དབྱི་ཁོ་མེ་ཧྥེ་ན་དང་ཐོག་ཧ་ཅང་སྐྲག ཐེངས་རེ་གཉིས་ལ་ཁོ་འབྲོ་རྩིས་བྱས་མོད།
འོན་ཀྱང་གང་དུ་འབྲོ་དགོས་པ་མི་ཤེས། ཁོས་ཨ་མ་དང་ལོ་གསུམ་ལ་བུད་པའི་ནུ་མོ་དྲན་
ཚེ་སེམས་པ་སྡུག་ནས་ངུ་བཤུམ་ཡང་ཡང་བྱས། ཨེན་ཝོ་དབྱི་ཨེ་ཡི་ཨ་མས་ཁོར་ཤིན་ཏུ་
བྱམས། ཁོ་རང་གི་བུ་བཞིན་གཅེས་སྐྱོང་བྱེད། ཡིན་ཡང་ཁོས་རྒྱུན་པར་ང་ནམ་ཞིག་ཁྱིམ་
དུ་ལོག་ཆོག་གམ་ཞེས་འདྲི། ཨོ་གུང་ཁ་ཝོ་ཡིས་ཁོས་ཟས་ཁམ་གང་ཡང་མི་ཟ་བ་ཐོས་པས།
ཤིང་དུམ་ཞིག་ཐོགས་ཏེ་ཁང་མིག་ནང་འཛུལ་འོངས་ནས་ཁོར་ལྟ་བར་བྱེད། དབྱི་ཁོ་མེ་ཧྥེ་
ནས་འདར་སིག་སིག་ཏུ་ཤིང་འབྲས་མུའུ་ཧྲུའུ་འགའ་ཁོག་ཏུ་མིད། དེ་ནས་ཅང་མ་འགོར་
བར་སྤྱོད་ཁང་གི་རྒྱབ་ལོགས་སུ་བརྒྱུགས་ནས་སྡུག་བསྔལ་དང་བཅས་སྐྱུགས་གང་ཐུབ་
བྱས། ཨེན་ཝོ་དབྱི་ཨེ་ཡི་ཨ་མ་རྗེས་སུ་འབྲངས་ཡོང་སྟེ་ལག་པས་ཁོའི་བྲང་ཁ་དང་སྒལ་
གཞུང་དུ་འཕུར་འཕུར་བྱེད། དབྱི་ཁོ་མེ་ཧྥེ་ན་ཚོང་འདུས་གཟའ་འཁོར་གསུམ་ལ་ན་ཞིང་།
ནད་དྲག་རྗེས། ཁོར་བལྟས་ན་སྔོན་ཆད་ནང་བཞིན་སྐྲག་ཅིང་སེམས་སྡུག་པར་མི་བྱེད།
ཁོ་ནི་མ་གཞི་བྱིས་པ་གྲུང་པོ་ཞིག་ཡིན། ཨོ་གུང་ཁ་ཝོ་ཚང་གི་མི་ཚང་མས་ཁོར་རིམ་
བཞིན་དགའ་བསུ་བྱེད་ཅིང་། ལྷག་ཏུ་བྱིས་པ་རྣམས་དང་ཤིན་ཏུ་འདྲིས་པར་གྱུར། ཨོ་
གུང་ཁ་ཝོའི་བུ་ཨེན་ཝོ་དབྱི་ཨེ་ཁོ་ལས་ལོ་གཉིས་ཀྱིས་ཆུང་ལ། དེ་ཁོ་དང་གྲིབ་མ་བཞིན་
འགྲོགས་ནས་འབྲལ་བར་མི་བྱེད། རྒྱུ་མཚན་ནི་ཁོས་མི་ཤེས་པ་གཅིག་ཀྱང་མེད། ཁོས་
སྨྱུག་དབྱུག་སྤྱོད་ཤེས་ལ། ཐ་ན་ཁོས་རྩྭ་ཤང་ཚའོ་ཡིས་གླིང་བུ་ཡང་བཟོ་ཤེས། ཁོས་བྱ་རིགས་
སྣ་ཚོགས་ཀྱི་མིང་ཤེས་ཤིང་། ད་དུང་འོབས་དོང་སྟབས་བདེ་མོ་བཟོས་ཏེ་སྡོང་གསེང་དུ་
རྒྱུ་བའི་སྲོག་ཆགས་ཆུང་གྲས་འཛིན་ཐུབ། ཁོས་ཤིང་རིགས་གང་གིས་གཞུ་བཟོས་ན་གཞུ་
ཤུགས་ཆེ་བའང་རྟོགས།
ཐ་ན་ཨོ་གུང་ཁ་ཝོ་ཡང་བྱིས་པ་དེར་སེམས་ཁོང་ནས་ཤིན་ཏུ་དགའ་བོ་ཡོད། ཨོ་གུང་
ཁ་ཝོས་ཞེ་སྡང་ཕུད་རྣམ་འགྱུར་གཞན་གང་ཡང་ཕྱི་རུ་མངོན་པར་མི་བྱེད། བརྩེ་སེམས་
སྟོན་པ་ནི་གཉོམ་ཆུང་གི་མཚོན་རྟགས་ཤིག་ཡིན་ཏེ། སྟོབས་ཤུགས་ཁོ་ན་ནི་ད་གཟོད་
ངོམ་རི་བའོ། །དེ་བས་ཨོ་གུང་ཁ་ཝོས་དབྱི་ཁོ་མེ་ཧྥེ་ནར་ཡང་གཞན་དག་དང་འདྲ་བར་ལྟ་
སྟངས་གཅིག་འཛིན་པ་རེད། ཡིན་ནའང་ཐེ་ཚོམ་སྐྱེས་མི་དགོས་པ་ཞིག་ནི་ཁོ་རང་བྱིས་
པ་དེར་ཧ་ཅང་དགའ། སྐབས་འགར། གྲོང་ཚོའི་ནང་གི་འདུ་འཛོམ་ཆེན་མོ་དང་མེས་པོར་
མཆོད་པའི་སྤྱི་སྟོན་སྡུད་སྐབས། ཁོས་དབྱི་ཁོ་མེ་ཧྥེ་ནར་རང་གི་བྱིས་པ་དང་མཚུངས་པར་
རྐུབ་སྟེགས་དང་ཀོ་ཁུག་འཁུར་དུ་བཅུག་ནས་རྗེས་སུ་ཁྲིད་པར་བྱེད་ལ། དབྱི་ཁོ་མེ་ཧྥེ་ནས་
ཀྱང་ཁོར་ཨ་ཕ་ཞེས་འབོད།
དབྱི་ཁོ་མེ་ཧྥེ་ན་ཝུའུ་མུའུ་ཨོ་ཧྥེ་ཡར་ཐོག་མར་ཡོང་དུས། སྟོན་བསྡུའི་དུས་ཚིགས་
དང་རྨོ་འདེབས་དུས་ཚིགས་བར་གྱི་རང་དབང་སྤྲོ་སྐྱིད་ཀྱི་དུས་ཚོད་རྫོགས་ལ་ཉེ་བའི་
མཚམས་སུ་འཁེལ་འདུག དོན་དངོས་སུ། ཁོ་ནད་ཀྱིས་བཟུང་ནས་ཞི་བདེའི་གཟའ་
འཁོར་མགོ་རྩོམ་ལ་ཉེ་བའི་སྔོན་ཏག་ཏག་ཏུ་དྲག་སྐྱེད་བྱུང་བ་རེད། ལོ་དེར། ཨོ་གུང་ཁ་
ཝོས་ཞི་བདེའི་གཟའ་འཁོར་ནང་ཞི་བདེ་ལ་གཏོར་བརླག་བཏང་། དེར་མ་ཟད་སྲོལ་རྒྱུན་
གྱི་གོམས་སྲོལ་ལྟར་མ་ཡུམ་ས་གཞིའི་མཆོད་དཔོན་མ་ཨེ་ཆི་ཨ་ལི་ཡི་ཆད་གཅོད་མྱངས།
ཨོ་གུང་ཁ་ཝོ་ཐེངས་དེར་ཁོང་ཁྲོ་ལངས་པར་རྒྱུ་མཚན་ཡེ་ནས་མེད་པ་ཞིག་མིན་ཏེ། ཁོ་
ལ་ཁོའི་ཆུང་མ་གཞོན་པས་ཁོང་ཁྲོ་བསླངས་པ་རེད། རྒྱུ་མཚན་ནི་མོ་རང་མོའི་གྲོགས་མོའི་
ཁྱིམ་དུ་སྐྲ་བསླེ་རུ་སོང་སྟེ་དུས་ལྟར་དགོང་ཟས་གཡོས་སྦྱོར་མ་བྱས་པས་ལན་པ་རེད། ཨོ་གུང་
ཁ་ཝོས་དང་ཐོག་མོ་རང་ཁྱིམ་དུ་མེད་པ་མ་ཤེས། རྗེས་སུ་མོས་ཟས་བསྐྱལ་ནས་ཡོང་རྒྱུ་མེད་
པས་ད་གཟོད་ཤེས་སོང་། ཁོ་རང་མོའི་སྤྱིལ་བུའི་ནང་དུ་མོས་ཅི་ཞིག་བྱེད་ཀྱིན་པར་བལྟ་རུ་
སོང་བ་ན། སྤྱིལ་བུའི་ནང་དུ་མི་མེད་ཅིང་། ཐབ་མེ་ཡང་སྔར་ནས་གཟིམས་ཚར།
སྐབས་དེར་ཁོའི་ཆུང་མ་གཉིས་པ་ཏག་ཏག་མོའི་སྤྱིལ་བུ་ལས་སྒོར་བུད་དེ་སྒོ་རའི་
དཀྱིལ་གྱི་རྫ་རྒན་ལས་ཆུ་ལེན་པ་དང་ཕྲད། ཨོ་གུང་ཁ་ཝོས་མོར་ཨོ་ཅི་ཝུའུ་གོ་གང་དུ་བུད་
སོང་ཞེས་དྲིས།
“མོ་སྐྲ་བཟོ་རུ་བུད་སོང་།”
ཨོ་གུང་ཁ་ཝོས་མ་མགལ་སོ་ཡིས་འཐམས་ཏེ་ཞེ་སྡང་ཁོང་ནས་འཕྱུར་བྱུང་།
“དེས་ན་མོའི་བྱིས་པ་གང་དུ་ཡོད། མོས་བྱིས་པ་དག་ཀྱང་ཁྲིད་ནས་བུད་སོང་
ངམ།” ཁོས་རང་ཉིད་གཅུན་ཐབས་ཀྱིས་ལྷོད་ལ་བབས་ཏེ་དྲིས།
“བྱིས་པ་རྣམས་ངའི་སར་ཡོད།” ཁོའི་ཆུང་མ་དང་པོ་སྟེ་ཨེན་ཝོ་དབྱི་ཨེ་ཡི་ཨ་མས་
དེ་ལྟར་བཤད། ཨོ་གུང་ཁ་ཝོས་སྐེད་པ་བསྒུར་ནས་མོའི་སྤྱིལ་བུའི་ནང་ལ་ལྟ་ཙམ་བྱས། ཨོ་
ཅི་ཝུའུ་གོ་ཡི་བྱིས་པ་རྣམས་ཁོའི་ཆུང་མ་དང་པོའི་བྱིས་པ་རྣམས་དང་འགྲོགས་ནས་ཟས་
ཟ་བཞིན་འདུག
“མོ་སྒོར་འགྲོ་ཁར་ཁྱོད་ཀྱིས་ཁོ་ཚོར་ཟས་གཡོ་བར་བསྐུལ་བྱུང་ངམ།”
“འོ་ལེ།” ཨེན་ཝོ་དབྱི་ཨེ་ཡི་ཨ་མས་རྫུན་ཞིག་གཏམ་ནས། ཨོ་ཅི་ཝུའུ་གོའི་ལྷོད་
གཡེང་འགེབ་རྩིས་བྱས།
ཨོ་གུང་ཁ་ཝོས་མོས་དྲང་གཏམ་མ་བཤད་པ་ཤེས། ཁོ་སྤྱིལ་བུའི་ནང་འཛུལ་ནས་ཨོ་
ཅི་ཝུའུ་གོ་ཡོང་བར་བསྒུགས། མོ་སླེབས་པ་དང་། ཁོས་མོར་གཅར་རྡུང་དྲག་པོ་ཞིག་བྱས།
ཞེ་སྡང་དྲག་པོའི་ཁྲོད་ཁོས་ཞི་བདེའི་གཟའ་འཁོར་ཡིན་པ་རྩ་ནས་བརྗེད། ཁོའི་ཆུང་མ་
ཆེ་བ་གཉིས་ཀ་འཇིགས་སྐྲག་སྐྱེས་ནས་ག་བྱེད་འདི་བྱེད་མེད་པར་རང་རང་གི་སྤྱིལ་བུའི་
ནང་ནས་སྒོར་བརྒྱུགས་ཡོང་སྟེ་ཁོར་ཞུ་བ་བྱས་ཤིང་། ཁོར་ད་ནི་ཞི་བདེའི་གཟའ་འཁོར་
ཡིན་པ་གསལ་འདེབས་གནང་། ཡིན་ཡང་ཨོ་གུང་ཁ་ཝོས་མི་ལ་གཅར་རྡུང་བྱེད་དུས་བར་
མཚམས་མི་འཇོག་ལ། ཐ་ན་ཁོ་ལྷ་ལ་ཡང་སྐྲག་མི་སྲིད།
ཨོ་གུང་ཁ་ཝོའི་ཁྱིམ་མཚེས་ཀྱིས་ཁོའི་ཆུང་མ་ངུ་བ་ཐོས་པས། སྒོ་རའི་ཕྱི་ལ་འཚང་
སྟེ་ཅི་ཡིན་གང་ཡིན་དྲིས། མི་ཁ་ཤས་ད་དུང་སྒོ་རའི་ནང་བརྒྱུགས་ཡོང་ནས་ལྟ་བར་བྱེད།
ཁྱད་དུ་འཕགས་པའི་གཟའ་འཁོར་འདིར་མི་ལ་གཅར་རྡུང་བྱེད་པ་ཞིག་ཚང་མས་གོ་ཡང་
མ་མྱོང་།
ས་མ་རུབ་གོང་། མ་ཡུམ་ས་གཞིའི་མཆོད་དཔོན་མ་ཨེ་ཆི་ཨ་ལི་ཨོ་གུང་ཁ་ཝོའི་ཁྱིམ་དུ་
སླེབས། ཨོ་གུང་ཁ་ཝོས་ཤིང་ཏོག་ཁོ་ལ་ཁྱེར་ཡོང་ནས་མཆོད་དཔོན་མའི་མདུན་སར་བཞག
“ཁྱོད་ཀྱི་ཤིང་ཏོག་ཁོ་ལ་ཕར་ཁྱེར་རོགས། ངས་ལྷ་དང་མེས་པོར་མི་བཀུར་བའི་ཁྱིམ་
དུ་ཟས་གཏན་ནས་མི་ཟ།”
ཨོ་གུང་ཁ་ཝོས་མོར་ཆུང་མའི་བྱ་སྤྱོད་གསལ་བཤད་བྱས་མོད། ཨེ་ཆི་ཨ་ལི་ཡིས་དེར་
ཁ་ཡ་ཙམ་ཡང་མི་བྱེད། མོས་ལག་ཏུ་ཐོགས་པའི་ཤིང་དུམ་དེས་ཐང་ལ་བརྡབས་ཏེ་ཁོས་
བཤད་པའི་སྐད་ཆར་རྟིང་སྣོན་བྱས།
“ང་ལ་བཤད་དུ་ཆུགས།” ཨེ་ཆི་ཨ་ལིས་ཨོ་གུང་ཁ་ཝོའི་བཤད་མཚམས་བཅད་
དེ། “ཁྱོད་ནི་གནས་གཞན་ནས་ཝུའུ་མུའུ་ཨོ་ཧྥེ་ཡར་སྤར་ཡོང་བ་མ་རེད། ཁྱོད་ཀྱིས་ང་
བཞིན་གསལ་བོར་ཤེས་ངེས། ང་ཚོར་མེས་པོ་ནས་བརྒྱུད་ཡོང་བའི་སྒྲིག་སྲོལ་ཡོད། འབྲུ་
རིགས་གང་ཡིན་ཡང་ཞིང་ནང་དུ་མ་བཏབ་པའི་སྔོན་གྱི་གཟའ་འཁོར་གཅིག་གི་རིང་ལ།
མི་རྣམས་ཀྱིས་རང་གི་ཁྱིམ་མཚེས་ལ་སྐད་ཆ་ལྗིད་མོ་ཞིག་ཀྱང་བཤད་མི་ཆོག ང་ཚོ་དང་
ང་ཚོའི་ཤག་པོའི་བར་ཞི་བདེ་མཉམ་གནས་ཀྱིས། ང་ཚོའི་རླབས་ཆེ་བའི་མ་ཡུམ་ས་གཞི་
ལ་བརྩི་འཇོག་གནང་དགོས། མོའི་མགོན་སྐྱབས་མེད་ཚེ། ང་ཚོའི་ལོ་ཏོག་སྐྱེ་མི་སྲིད་པས།
ཁྱོད་ཀྱིས་ནག་ཉེས་ཆེན་པོ་བསགས་སོང་།” མོས་ལག་གི་ཤིང་དུམ་ཐང་ལ་ཤུགས་ཀྱིས་
བརྡུངས་བྱུང་། “ཁྱོད་ཀྱི་ཆུང་མར་སྐྱོན་ཆ་ཡོད་ནའང་། ཁྱོད་རང་གི་ཁང་པའི་ནང་ལོག་
དུས། མོའི་འགྲོགས་བཟང་མོའི་སྟེང་དུ་ཉལ་ཡོད་པ་མཐོང་རུང་། ཁྱོད་ཀྱིས་མོར་གཅར་རྡུང་
བྱས་ཚེ། ཁྱོད་ཀྱིས་སྔར་བཞིན་ནག་ཉེས་ཚབས་ཆེན་བསགས་པ་རེད།” མོས་ཡང་བསྐྱར་
ཤིང་དུམ་གྱིས་ཐང་ལ་བརྡུངས་ནས། “ཁྱོད་ཀྱི་ཉེས་དམིགས་ཀྱིས་རུས་རྒྱུད་ཧྲིལ་བོ་བརླག་
ཀྱང་སྲིད། ཁྱོད་ཀྱིས་མ་ཡུམ་ས་གཞི་ལ་ཕོག་ཐུག་བཏང་བ་རེད། མོས་ང་ཚོར་ལོ་ལེགས་
འབྱུང་བར་བར་ཆད་བཏང་ནས། ང་ཚོ་ལྟོགས་ནས་འཆི་རུ་འཇུག་ཀྱང་སྲིད།” མོས་ད་ལྟ་
སྐད་གདངས་ངང་གིས་བསྒྱུར་ཏེ། སྔོན་གྱི་ཞེ་སྡང་ནས་བཀའ་རྒྱའི་ཚུལ་དུ “སང་ཉིན་ཁྱོད་
ཀྱི་ར་མ་ཞིག་དང་མོ་བྱ་ཞིག རས་ལེབ་ཅིག ད་དུང་མཱ་ནོ་པེ་བརྒྱ་བཅས་བཟུང་སྟེ་ཨ་ཉི་
ཡི་ལྷ་ཁང་དུ་ཤོག” ཅེས་བཤད་ཚར་རྗེས། མོ་ཡར་ལངས་ཏེ་སྤྱིལ་བུ་དང་བྲལ།
ཨོ་གུང་ཁ་ཝོས་མཆོད་དཔོན་གྱི་གསུངས་པ་ལྟར་བསྒྲུབས། ཁོས་ད་དུང་ཏ་ལའི་ཆང་
བུམ་པ་གང་ལྷག་མ་ཁྱེར། ནང་སེམས་ལ་གཞིགས་ན། ཁོ་ནི་དངོས་གནས་འགྱོད་པ་ཆེན་
པོ་སྐྱེས། ཡིན་ཡང་ཁོ་ནི་ཁྱིམ་མཚེས་རྣམས་ཀྱི་མདུན་སར་སོང་ནས་རང་ཉིད་ཀྱི་སྐྱོན་ཆ་
ངོས་ལེན་པ་དེའི་རིགས་མིན། དེ་བས། མི་རྣམས་ཀྱིས་ཁོས་རུས་རྒྱུད་ཀྱི་ལྷ་ལ་མི་བཀུར་
ཟེར། དགྲ་བོ་ཚོས་ཐ་ན་ཁོ་ནི་རླུང་རྟ་རྒྱུག་དྲགས་ཏེ་མགོ་འཐོམས་འདུག་ཟེར། ཁོ་ཚོས་
ཁོར་བྱིའུ་ཨེན་ཧྲ་ཞེས་འབོད་ཅིང་། ལྟོ་འགྲངས་ཐག་ཆོད་རྗེས་རང་ཉིད་སུ་ཡིན་པ་བརྗེད་
དེ། རང་གི་སྲུང་མར་ཡང་སྙད་རྐོ་བར་བྱེད་ཟེར།
ཞི་བདེའི་གཟའ་འཁོར་ནང་མི་རྣམས་ཀྱིས་ལས་ཀ་ཅི་ཡང་བསྒྲུབ་མི་དགོས། ཁོ་ཚོ་
ཁྱིམ་མཚེས་བར་འཚམས་འདྲིར་སྐྱོད་ཅིང་ཏ་ལའི་ཆང་མཆོད་དེ་ཉིན་མཚན་འདའ་བ་
རེད། ལོ་དེར། ཁོ་ཚོས་ཨོ་གུང་ཁ་ཝོས་ཨ་ཉིར་ཕོག་ཐུག་བཏང་བའི་གནས་ཚུལ་ཁོ་ན་གླེང་།
ལོ་མང་པོར། དེ་ནི་ཐེངས་དང་པོར་མི་ཞིག་གིས་ཁྱད་དུ་འཕགས་པའི་ཞི་བདེར་གཏོར་
བརླག་བཏང་བའང་ཡིན། ལོ་བགྲེས་པོ་རྣམས་ཀྱིས་ཀྱང་ལོ་ངོ་མང་པོ་མང་པོའི་ཡར་སྔོན་
དུ། འདི་ལྟའི་དོན་དག་རེ་གཉིས་བྱུང་བ་ཙམ་ལས་མི་དྲན།
ཨོ་གེ་པུའུ་ཨེ་ཧྥེ་ཨེ་སེ་ཝུའུ་ཏུའུ་སྟེ་གྲོང་ཚོའི་ནང་གི་ལོ་ན་ཆེས་བགྲེས་པའི་མི་དེས།
མགྲོན་པོ་གཉིས་ལ་ཁོ་ཚོའི་རུས་རྒྱུད་ཁྲོད། ཨ་ཉི་དང་ཞི་བདེ་ལ་གཏོར་བརླག་གཏོང་
མཁན་ལ་ཆད་པ་བཅད་པ་ད་ལྟ་ཧ་ཅང་ཡང་དྲགས་འདུག་ཟེར།
“སྔོན་ཆད་འདི་འདྲ་གཏན་ནས་མིན།” ཁོས “ངའི་ཕ་རྒན་གྱིས་ང་ལ་བཤད་མྱོང་།
དེ་སྔ་ཞི་བདེར་གཏོར་བརླག་གཏོང་མཁན་གྱི་མི་དེ་ཐང་ལ་དྲུད་ནས་གྲོང་ཚོའི་ནང་ཧྲིལ་
པོར་སྐོར་བ་བརྒྱག་དགོས་ཤིང་། དེ་ལྟར་དབུགས་ཀྱི་རྒྱུ་བ་འགག་རག་བར་དུ་འདྲུད་དགོས།
གོམས་སྲོལ་དེ་རིང་བོ་མ་འགོར་བར་མེད་པར་བཟོས། རྒྱུ་མཚན་ནི་དེས་མ་གཞི་འགན་
སྲུང་བྱ་དགོས་པའི་ཞི་བདེ་ལ་གཏོར་བརླག་བཏང་བ་རང་རེད” ཟེར།
ན་གཞོན་ཞིག་གིས “ཁ་སང་མི་ཞིག་གིས་ང་ལ་བཤད་རྒྱུར། རུས་རྒྱུད་ཁ་ཤས་ནང་།
ཞི་བདེའི་གཟའ་འཁོར་ནང་མི་ཞིག་ཤི་ཚེ་དེ་ཡང་ཕོག་ཐུག་བཏང་བར་བརྩི་བ་རེད” ཟེར།
“དངོས་གནས་དེ་འདྲ་རེད།” ཨོ་གེ་པུའུ་ཨེ་ཧྥེ་ཨེ་སེ་ཝུའུ་ཏུའུ་ཡིས “ཨོ་པོ་ཏོ་ཨ་
ལིར་དེ་འདྲའི་གོམས་སྲོལ་ཡོད། གལ་ཏེ་མི་ཞིག་སྐབས་འདིར་ཤི་ཚེ། དེ་དུར་འཇུག་བྱ་མི་
རུང་བར་ནགས་གསེང་དུ་གཡུགས་དགོས། མི་དེ་རྣམས་ལ་ཤེས་རྒྱ་དམན་པས། ཁོ་ཚོས་
གོམས་སྲོལ་ངན་པ་དེའི་རིགས་སྲུང་འཛིན་བྱེད་པ་རེད། ཁོ་ཚོས་ཕོ་མོ་མང་པོ་གཡུགས་ཏེ་
ཁོ་ཚོ་དུར་སྦས་བྱ་མི་ཐུབ། དེའི་མཇུག་འབྲས་ནི། ཁོ་ཚོའི་རུས་རྒྱུད་ཁྲོད་དུར་སྦས་བྱ་མ་
ཐུབ་པའི་རྣམ་ཤེས་དེ་དག་གིས་ཁེངས་ཡོད་པས། ཉིན་མཚན་རིས་མེད་དུ་མི་གསོན་པོར་
གནོད་འཚེ་གཏོང་རྒྱུ་འབའ་ཞིག་དྲན་ཡོད” ཟེར།
ཞི་བདེའི་གཟའ་འཁོར་མཇུག་བསྒྲིལ་སོང༌། སྐྱེས་པ་རྣམས་ཀྱིས་རང་གི་ཁྱིམ་མི་ཁྲིད་
དེ་སྡོང་ཕྲུག་བཅད་ཅིང་རྨོ་ཞིང་གསར་བ་བཏུལ་བཞིན་འདུག སྡོང་བོའི་ཡལ་འདབ་དག་
བཅད་དེ་དེར་ཉི་མར་སྐེམ་ཞིང་། དེ་ནས་མེར་བསྲེགས་པར་བྱེད། དུད་སྨུག་མཁའ་ལ་ཁྱབ་
ཅིང་། རྒོད་ཁྱུ་ཕྱོགས་བཞི་མཚམས་བརྒྱད་ནས་འཕུར་ཡོང་སྟེ་འབར་བཞིན་པའི་ས་ཞིང་
གི་མཐོངས་སུ་ལྡིང་སྐོར་རྒྱག་ལ། ཁ་ཁུ་སིམ་མེར་མི་རྣམས་ལ་གྱེས་བརྡ་གཏོང་། ཆར་དུས་
ལ་རན་པས་དེ་རྣམས་གནས་འདི་དང་ཁ་བྲལ་འགྲོ་ཞིང་། ཐན་པའི་དུས་སུ་ད་གཟོད་ཕྱིར་
འཕུར་ཡོང་བ་རེད།
ཨོ་གུང་ཁ་ཝོས་ཉིན་ཤས་རིང་ཤིང་འབྲས་མུའུ་ཧྲུའུ་ཡི་ས་བོན་གྲ་སྒྲིག་བྱས། ཁོས་ཤིང་
འབྲས་མུའུ་ཧྲུའུ་རེ་རེར་ཞིབ་ཏུ་བརྟགས་ཏེ། དེ་དག་ས་བོན་དུ་རུང་མིན་ལ་བལྟས། སྐབས་
འགར། ཁོའི་བསམ་པར་ཤིང་འབྲས་མུའུ་ཧྲུའུ་ཆེ་དྲགས་ཚེ་ཐད་ཀར་ས་འོག་ཏུ་འདེབས་
མི་རུང་བར། གྲི་རྣོན་པོ་ཞིག་གིས་གཤགས་དགོས་པར་འདོད། ཁོའི་བུ་ཆེ་བ་ཨེན་ཝོ་དབྱི
ཨེ་དང་དབྱི་ཁོ་མེ་ཧྥེ་ནས་ཁོར་རོགས་བྱེད་ཅིང་། ཁོ་ཚོས་སླེ་བོ་ཆེན་པོས་འབྲུ་མཛོད་ནང་
ནས་ཤིང་འབྲས་མུའུ་ཧྲུའུ་ཁུར་འོངས་ཤིང་རེ་རེ་བརྩིས་ཏེ། ཤིང་འབྲས་མུའུ་ཧྲུའུ་བཞི་བརྒྱ་
རེ་བྱས་ཏེ་སྤུངས། སྐབས་འགར། ཨོ་གུང་ཁ་ཝོས་ཁོ་ཚོར་ཤིང་འབྲས་མུའུ་ཧྲུའུ་ཁ་ཤས་བྱིན་
ནས་ཁོ་ཚོར་གྲ་སྒྲིག་བྱ་བར་ཚོད་ལྟ་བྱེད་དུ་འཇུག ཡིན་ཡང་ཁོས་ཁོ་ཚོའི་ལས་ཀར་སྐྱོན་
མི་འཛུགས་པའི་དུས་ཤིག་མེད་ལ། དེར་མ་ཟད་སྐྱོན་རྣམས་སྐད་འགྲགས་དང་བཅས་རེ་རེ་
བཞིན་སྟོན་པར་བྱེད།
“ཁྱོད་ཀྱི་བསམ་པར་ཁྱོད་ལ་ཤིང་འབྲས་མུའུ་ཧྲུའུ་གཙབ་ཏུ་བཅུག་ནས་ཟས་གཡོལ་
ཏུ་འཇུག་པ་རེད་འདོད་དམ། གལ་ཏེ་ཁྱོད་ཀྱིས་ཤིང་འབྲས་མུའུ་ཧྲུའུ་འདི་འདྲའི་ཆུང་ཆུང་
གཤགས་ཚེ། ངས་ཁྱོད་ཀྱི་ཁ་གཤགས་སྲིད། ཁྱོད་ཀྱི་བསམ་པར་རང་ཉིད་ད་དུང་བྱིས་པ་
ཞིག་ཡིན་འདོད་སྲིད་མོད། ང་ཁྱོད་ཚོའི་ལོ་ཚོད་དུ་ཡོད་དུས་སྔར་ནས་རང་ཉིད་ཀྱི་ས་ཞིང་
ཡོད། ཁྱོད་ལ་ཡོད་དམ།” ཁོས་དབྱི་ཁོ་མེ་ཧྥེ་ནར “ཁྱོད་ཀྱི་ཕ་ཡུལ་དུ་ཤིང་འབྲས་མུའུ་
ཧྲུའུ་འདེབས་བཞིན་ཡོད་དམ” ཟེར།
ཨོ་གུང་ཁ་ཝོའི་སེམས་སུ་བྱིས་པ་འདི་གཉིས་ད་དུང་ལོ་ན་ཧ་ཅང་ཕྲ་བས། ཤིང་
འབྲས་མུའུ་ཧྲུའུ་འདེབས་པའི་གྲ་སྒྲིག་གི་ལག་རྩལ་རྙོག་དྲ་ཅན་དེར་གོ་བ་ལོན་མི་སྲིད་
སྙམ། ཡིན་ནའང་ལས་འདི་དག་སྔ་མོ་ནས་སྦྱངས་ན་གནོད་པ་ཡེ་ནས་མེད་པར་འདོད།
ཤིང་འབྲས་མུའུ་ཧྲུའུ་འདེབས་པ་ནི་སྟག་ཤར་གྱི་ལས་ཀ་ཡིན། མི་ཞིག་གིས་སྟོན་འབྲས་
ཐེངས་གཉིས་ལ་སྡུད་པའི་བར་མཚམས་སུ་ཁྱིམ་མིར་འདང་ངེས་ཀྱི་ཤིང་འབྲས་མུའུ་ཧྲུའུ་
འདོན་སྤྲོད་བྱ་ཐུབ་ཚེ། དེ་ནི་ད་གཟོད་འཇོན་ཐང་ཅན་ཡིན། ཨོ་གུང་ཁ་ཝོས་རང་གི་བུ་ནི་
ཞིང་པ་འཇོན་ཐང་ཅན་ཞིག་དང་མི་འཇོན་ཐང་ཅན་ཞིག་ཏུ་འཁྱོངས་པར་རེ་བ་འཆང་
བཞིན་ཡོད། ཁོས་བུའི་སྟེང་དུ་མཐོང་བའི་མི་སེམས་བདེ་ལ་འགོད་ཐབས་བྲལ་བའི་སྒྱིད་
ལུག་གི་རྗེས་ཤུལ་མ་ལུས་རྩ་ནས་མེད་པར་བཟོ་དགོས།
“རུས་རྒྱུད་ཀྱི་འདུ་ཚོགས་སྟེང་མགོ་ཡར་འགྱོགས་མི་ཐུབ་པའི་བུ་ཞིག་ང་ལ་དགོས་
འདོད་མེད། དེ་འདྲ་ཡིན་ཚེ་ངས་དངོས་སུ་མིད་པ་བཙིར་ནས་གསོད་འདོད། ཁྱོད་ཀྱིས་
ང་ལ་རྒྱུན་པར་དེ་ལྟར་ལངས་ནས་ལྟོས་དང་།” ཁོས “གློག་ཞགས་ཀྱི་ལྷ་ཨ་མཱ་ཏི་ཨོ་ལིས་
ཁྱོད་ཀྱི་མགོ་བོ་གཅོད་ངེས” ཞེས་སྡིགས་དམོད་བོར།
ཉིན་འགའི་རྗེས་སུ། ཆར་ཞོད་ཆེན་པོ་ཐེངས་གཉིས་ནས་གསུམ་ལ་བབས། ས་གཞི་
སྔར་ནས་བངས་ཟིན། ཨོ་གུང་ཁ་ཝོས་ཁྱིམ་མི་ཁྲིད་ཅིང་། རྒྱབ་ཏུ་ཤིང་འབྲས་མུའུ་ཧྲུའུ་
བླུགས་པའི་སླེ་བོ་ཁུར། ལག་ཏུ་རྐོ་མ་དང་གྲི་གུག་ཐོགས་ཏེ་ཞིང་ནང་དུ་འདེབས་པར་ཕྱིན།
ཁོ་ཚོས་ཞིང་ནང་དུ་ས་སྤུངས་བརྒྱབ་སྟེ་ཤིང་འབྲས་མུའུ་ཧྲུའུ་བཏབ།
ཤིང་འབྲས་མུའུ་ཧྲུའུ་སྟེ་ལོ་ཏོག་གི་རྒྱལ་པོ་འདི་ཉིད་བླང་བྱ་ནན་མོ་འདོན་པའི་
རྒྱལ་པོ་ཞིག་རེད། ལོ་གཅིག་གི་ནང་དུ་ཟླ་གསུམ་ནས་བཞི་ཡི་རིང་དུ། དེས་མི་རྣམས་ལ་
ཁོའི་ཆེད་དུ་ངལ་རྩོལ་བྱེད་དུ་འཇུག་ལ། ཞོགས་པར་བྱ་སྐད་གྲག་པ་ནས་བྱ་ཕྲུག་རྣམས་
ཚང་དུ་ལོག་རག་བར་དུ་ཁོར་བདག་སྐྱོང་བྱ་དགོས། དེའི་ལྗང་མྱུག་ཇན་མ་གསོ་མའི་
ལོ་འདབ་ཀྱིས་སྲུང་སྐྱོབ་བྱས་ཏེ་ཚ་གདུག་གི་གནོད་འཚེ་འགོག་དགོས། ཆར་ཞོད་ཆེ་
རུ་འགྲོ་དུས་བུད་མེད་ཚོས་ས་སྤུངས་ནང་མ་རྨོས་ལོ་ཏོག་དང་ཀུབ་རིགས་དང་སྲན་མ་
སོགས་འདེབས་དགོས། དེ་ནས་ཤིང་འབྲས་མུའུ་ཧྲུའུ་ཡིས་མཐའ་སྐོར་དུ་ཕུར་བ་བརྡབས་
དགོས་ཏེ། སྔོན་ལ་ཕུར་བ་ཆུང་ཆུང་དང་། རྗེས་ནས་ལྗོན་པའི་ཡལ་འདབ་ཆེ་གྲས་གདབ་
དགོས། འབྲུ་རྨོ་བ་ནས་ལོ་སྡུད་པའི་བར་དུ་བུད་མེད་རྣམས་ཀྱིས་ད་དུང་དུས་ཚོད་ངེས་
གཏན་ནང་རྩྭ་ལྡུམ་ཐེངས་གསུམ་ལ་འབལ་བ་དང་། དེ་ནི་སྔ་མི་རུང་ལ་འགྱངས་ཀྱང་མི་
རུང་ངོ་།
ཆར་དུས་དངོས་གནས་སླེབས་བྱུང་། ཆར་ཞོད་ཆེན་པོ་བབས་ནས་ཡུན་རིང་འགོར།
གྲོང་ཚོའི་ནང་གི་ཆར་འགོག་གིས་ཀྱང་གནས་ཚུལ་འདི་འདྲར་ཁ་གཏད་འཇལ་བར་
ཐབས་ཤེས་ཡོད་ཟེར་མི་ཕོད། སྐབས་འདིར་ཆར་འགོག་ཐབས་བྲལ། དེ་ནི་ཐན་དུས་སུ་
ཁོས་རང་གི་བདེ་ཐང་ལ་གནོད་པ་ཐེབས་སུ་མ་བཅུག་པའི་སྔོན་དུ་ཆར་ཕབ་མི་ཐུབ་པ་
ནང་བཞིན་ཡིན། དེ་ནི་མིའི་ལུས་སྟོབས་ཀྱིས་ཁག་འཁུར་ཐུབ་པ་ཞིག་ཡེ་ནས་མིན།
དེ་བས། ཆར་དུས་སུ་རང་བྱུང་ཁམས་ཆེན་མོར་མིའི་རིགས་ཀྱིས་བར་ཆད་གཏོང་
ཐབས་བྲལ། སྐབས་འགར། ཆར་ནི་ཟོ་ཁ་ནས་ལྡུག་པ་བཞིན་འབབ་ལ། གནམ་ས་གཉིས་
མཉམ་དུ་འདྲེས་ནས་སྐྱ་ཐིང་ཐིང་གི་སྨུག་རླངས་ལྡང་བར་བྱེད། སྐབས་དེར་ཨ་མཱ་ཏེ་
ཨོ་ལ་ཡིས་འབྲུག་སྒྲ་དིར་དིར་དུ་ལྡིར་བའི་སྒྲ་དམའ་ལ་གཏིང་རིང་བ་དེ་གནམ་ནས་
གྲགས་པའམ་ས་ནས་མཆེད་པ་དབྱེ་འབྱེད་བྱེད་དཀའ། སྐབས་འདི་འདྲར། ཝུའུ་མུའུ་ཨོ་
ཧྥེ་ཡའི་སྤྱིལ་བུ་རྩི་རྩི་གྲངས་མེད་ཁྲོད། ཁྱིམ་ཚང་རེ་རེའི་བྱིས་པ་དག་ཨ་མའི་མེ་ཐབ་
ཀྱི་མཐའ་རུ་རུབ་སྟེ་གནའ་གཏམ་ལ་ཉན་པའམ། ཡང་ན་ཨ་ཕའི་ཁང་མིག་ཏུ་ཤིང་མེའི་
འགྲམ་དུ་ཙོག་སྟེ་མ་རྨོས་ལོ་ཏོག་བསྲེགས་ནས་ཟ། དཀའ་ཚེགས་ཆེ་ལ་ངལ་དུབ་ཀྱིས་
མནར་བའི་རྨོ་འདེབས་དུས་ཚིགས་དང་དེ་བཞིན་དཀའ་ཚེགས་ཆེ་ཡང་མི་སེམས་སྤྲོ་
བའི་སྟོན་སྡུད་དུས་ཚིགས་ཀྱི་བར་ཏེ། འདི་ནི་དུས་ཡུན་ཐུང་བའི་ངལ་གསོའི་སྐབས་
གླགས་ཡིན།
དབྱི་ཁོ་མེ་ཧྥེ་ནས་རིམ་བཞིན་རང་ཉིད་ཨོ་གུང་ཁ་ཝོའི་ཁྱིམ་གྱི་གྲུབ་ཆ་ཞིག་ཡིན་
པར་འདོད་བཞིན་ཡོད། ཁོས་སྔར་བཞིན་རང་གི་ཨ་མ་དང་ལོ་གསུམ་ལ་སོན་པའི་ནུ་མོ་
གཉིས་དྲན་བཞིན་ཡོད་ལ། སེམས་པ་སྡུག་པའི་དུས་ཀྱང་ཡོད། འོན་ཀྱང་ཁོ་དང་ཨེན་ཝོ་
དབྱི་ཨེ་གཉིས་བར་མཛའ་བརྩེ་ཇེ་ཟབ་ཏུ་སོང་བ་དང་བསྟུན་ནས། དེ་ལྟ་བུའི་དུས་སྐབས་
ཇེ་ཉུང་ནས་ཇེ་ཉུང་དུ་ཕྱིན་ཏེ། སྔོན་ཆད་ནང་བཞིན་ཧ་ཅང་དྲག་པོ་མིན། དབྱི་ཁོ་མེ་ཧྥེ་
ནར་བརྗོད་ཀྱིས་མི་ལང་བའི་དམངས་ཁྲོད་གཏམ་རྒྱུད་མང་པོ་འཆད་རྒྱུ་ཡོད། ཨེན་ཝོ་
དབྱི་ཨེ་ཡིས་སྔར་ནས་ཤེས་པ་དེ་དག་ཀྱང་ཁོས་བཤད་ཚེ། དེས་གསར་ཉམས་དང་རྒྱུས་
མེད་ཀྱི་ཚོར་བ་ཞིག་སྟེར་སྲིད། འཆི་བདག་གི་ཞགས་པས་ཟིན་རག་བར་དུ། ཨེན་ཝོ་
དབྱི་ཨེ་ཡིས་གསོན་ཉམས་ལྡན་པའི་ངང་དུས་སྐབས་དེའི་འཚོ་བ་རྣམས་ཇི་བཞིན་དྲན་
ཡོང་། ཁོས་ཐ་ན་དབྱི་ཁོ་མེ་ཧྥེ་ནས་ཁོར་མ་རྨོས་ལོ་ཏོག་ཐར་ཐོར་དུ་ཐོགས་པ་ཞིག་ལ་
ཤིན་ཏུ་འཚམ་པའི་མིང་ཞིག་ཡོད་པ་ནི་བགྲེས་མོའི་སོ་ཟེར་ཞེས་བརྗོད་དུས། རང་ཉིད་
ནི་དགའ་དྲགས་ཏེ་བགད་པ་གསལ་བོར་དྲན་ཡོང་། ཨེན་ཝོ་དབྱི་ཨེ་ཡིས་གློ་བུར་དུ་ལྗོན་
པ་ཝུའུ་ཏ་ལའི་འོག་གི་ཨེན་ཝ་དབྱི་ཅེ་དྲན་བྱུང་། མོར་སོ་གསུམ་མ་གཏོགས་མེད་པ་འདྲ།
རྒྱུན་པར་ཁ་ལ་རྭ་ཙེ་ཞིག་བསྣར་ཡོད།
ཆར་ཇེ་ཆུང་དུ་སོང་ཞིང་། འབབ་ཚད་ཀྱང་ཇེ་ཉུང་དུ་ཕྱིན། གནམ་ས་སླར་ཡང་
མཚམས་ཕྱེ། ཉི་འོད་དང་བསིལ་རླུང་ཁྲོད་ཆར་བ་ཟམ་ཟིམ་གསེག་སྟེ་བབས་ཡོང་། སྐབས་
འདིར། བྱིས་པ་རྣམས་ཁྱིམ་དུ་སྡོད་མི་ཚུགས་པར་གཞས་གཏོང་ཞོར་གང་སར་བརྒྱུགས།
ཆར་བ་བབས་བྱུང་། ཉི་མ་ཤར་བྱུང་།
ཨེན་ན་ཏི་ཡིས་རང་གིས་ཟས་གཡོས་ཏེ་རང་གིས་ཟ།
ཨེན་ཝོ་དབྱི་ཨེ་ཡིས་རྒྱུན་པར་ཨེན་ན་ཏི་ནི་མི་ཇི་ལྟ་བུ་ཞིག་ཡིན་པར་མཚར་སྣང་
སྐྱེས་ཡོང་། ཁོས་ཅིའི་ཕྱིར་རང་གིས་ཟས་གཡོས་ཏེ་རང་གིས་ཟ་བ་ཡིན་ནམ། དྲན་དྲན་
པའི་མཐར། ཁོའི་བསམ་པར་ཨེན་ན་ཏི་ནི་དབྱི་ཁོ་མེ་ཧྥེ་ནའི་གཏམ་རྒྱུད་ཁྲོད་རྟག་པར་
ལབ་པའི་རྒྱལ་ཁོངས་སུ་ཡོད་པར་སྙམ་བཞིན་ཡོད། གནས་དེ་རུ་གྲོག་མར་ཡིད་དུ་འོང་
བའི་ཕོ་བྲང་ཡོད་ལ། བྱེ་མས་རྟག་ཏུ་བྲོ་འཁྲབ་པར་བྱེད།

༥
ཤིང་འབྲས་མུའུ་ཧྲུའུ་གསར་བར་རྟེན་འབྲེལ་ཞུ་བའི་དུས་སྟོན་སྤེལ་རན་ལ་སླེབས་
བྱུང་། ཝུའུ་མུའུ་ཨོ་ཧྥེ་ཡ་ནི་དུས་སྟོན་གྱི་མཁའ་དབུགས་ཁྲོད་ཐིམ་འདུག འདི་ནི་ལོ་
ལེགས་ཀྱི་འབྱུང་ཁུངས་ཏེ་ས་གཞིའི་མ་ཡུམ་ཨ་ཉི་ལ་དྲིན་གཟོ་བའི་ཉིན་མོ་ཡིན། ཨ་ཉིས་
མི་རྣམས་ཀྱི་འཚོ་བའི་ཁྲོད་ཟིན་པའི་གོ་གནས་ནི་ལྷ་ཀུན་ལས་ཀྱང་གལ་ཆེན་པོ་ཡིན། མོ་
ནི་ཀུན་སྤྱོད་དང་སྤྱོད་ཚུལ་གྱི་ཆེས་བླ་ན་མཐོ་བའི་ཤན་འབྱེད་པ་ཡིན། དེ་ལས་ཀྱང་གལ་
ཆེ་བ་ཞིག་ནི། མོ་ད་དུང་རུས་རྒྱུད་ཁྲོད་དུར་སྦས་བྱས་ཟིན་པའི་མེས་པོ་ཚོ་དང་འགྲོ་འོང་
དམ་ཟབ་ཡོད།
ཤིང་འབྲས་མུའུ་ཧྲུའུ་གསར་བར་རྟེན་འབྲེལ་ཞུ་བའི་དུས་སྟོན་ནི་ལོ་རེའི་སྟོན་སྡུད་
ཀྱི་མགོ་མ་བརྩམས་པའི་ཡར་སྔོན་དུ་སྤེལ་བ་ཡིན། དེ་ནི་ས་གཞིའི་མ་ཡུམ་དང་རུས་རྒྱུད་
ཀྱི་མེས་པོ་རྣམས་ཀྱི་རྣམ་ཤེས་ལ་གུས་འདུད་མཚོན་ཆེད་ཡིན། ཤིང་འབྲས་མུའུ་ཧྲུའུ་
གསར་བས་སྔོན་དུ་ལྷ་དེ་རྣམས་ལ་མཆོད་པ་འབུལ་བ་དང་། དེ་ནས་ད་གཟོད་མི་རྣམས་
ཀྱིས་ཟོས་ཆོག ཕོ་མོ་རྒན་གཞོན་མེད་པར་ཤིང་འབྲས་མུའུ་ཧྲུའུ་གསར་བའི་རྟེན་འབྲེལ་
གྱི་དུས་སྟོན་ལ་ངང་སྒུག་བྱེད། རྒྱུ་མཚན་ནི་དེ་ལོ་ལེགས་ཀྱི་དུས་ཚིགས་ཡིན་ལ་ལོ་གསར་
བའི་མགོ་རྩོམ་སའང་ཡིན། དུས་ཚིགས་འདིའི་སྔ་རོལ་ཏུ། ད་དུང་ན་ནིང་གི་ཤིང་འབྲས
མུའུ་ཧྲུའུ་ཉར་ཡོད་པའི་མི་རྣམས་ཀྱིས་ཐབས་བཀོད་འཐེན་ནས་དེ་དག་རྩ་རྫོགས་བྱ་
དགོས། ལོ་གསར་བ་ནི་ངེས་པར་དུ་ཞིམ་མངར་ལྡན་པའི་ཤིང་འབྲས་མུའུ་ཧྲུའུ་གསར་བ་
ནས་མགོ་རྩོམ་པ་ལས། ལོ་སྔོན་མའི་སྐམ་རུལ་དང་གོག་པོར་གྱུར་པའི་ཤིང་འབྲས་མུའུ་
ཧྲུའུ་ནས་མགོ་བརྩམ་མི་རུང་། ཟས་གཡོ་བར་མཁོ་བའི་སླ་ང་དང་སྐྱོགས་མགོ ཤིང་སྡེར་
སོགས་གཙང་མར་བཀྲུ་བ་དང་། ལྷག་པར་དུ་ཤིང་འབྲས་མུའུ་ཧྲུའུ་འཇོག་སྤྱད་ཀྱི་ཀ་ཏོར་
གཙང་མར་བཀྲུ་དགོས། རྟེན་འབྲེལ་ཞུ་བའི་དུས་སྟོན་སྟེང་། མུའུ་ཧྲུའུ་ཡིས་བཟོས་པའི་
ལྡུར་ཐུག་དང་སྔོ་ཚོད་ཀྱི་ཁུ་བ་ནི་ཟས་གཙོ་བོ་ཡིན། མི་རྣམས་ཀྱིས་ཟས་དེའི་རིགས་མང་
པོ་བཟོས་ཡོད། བཟའ་མི་གང་བོས་ཇི་ལྟར་ཟོས་ཀྱང་རུང་ལ། ཁྱིམ་མཚེས་གྲོང་ཚོ་ནས་ཉེ་
འབྲེལ་དང་གྲོགས་པོ་མང་པོ་མགྲོན་དུ་བོས་ཀྱང་བླ། ཉིན་མོ་གཅིག་རྫོགས་དུས་ཟས་མང་
པོ་ལྷག་སྲིད། མི་རྣམས་གཏམ་རྒྱུད་ཅིག་བཤད་པར་དགའ་སྟེ། དེ་ནི་འབྱོར་ལྡན་པ་ཞིག་
གིས་མགྲོན་པོའི་མདུན་དུ་ཐུག་པ་མཐོན་པོར་སྤུངས་ཏེ་ཕྱོགས་གཉིས་ཀའི་མིས་ཕ་རོལ་
ཏུ་དོན་དག་ཅི་ཞིག་བྱུང་བ་མཐོང་མི་ཐུབ། མགྲོན་པོ་ཞིག་གིས་མཚན་མོར་སླེབས་དུས་ད་
གཟོད་རང་གི་ཁ་གཏད་དུ་ཟས་ལ་རོལ་བའི་ཡོང་འཕྱིས་པའི་མགྲོན་པོ་དེ་ནི་རང་གི་ཆུང་
མའི་ཕ་རྒན་ཡིན་པ་ཤེས་པས། དེ་ནས་ད་གཟོད་ཁོ་གཉིས་ཀས་ཟས་ལྷག་གི་སྟེང་ནས་ལག་
པ་བསྲིངས་ཏེ་འཚམས་འདྲི་དང་རྟེན་འབྲེལ་ཞུས་པ་རེད་ཟེར།
ཤིང་འབྲས་མུའུ་ཧྲུའུ་གསར་བར་རྟེན་འབྲེལ་ཞུ་བའི་དུས་སྟོན་ནི་ཝུའུ་མུའུ་ཨོ་ཧྥེ་
ཡར་མཚོན་ན་འདི་འདྲའི་སྤྲོ་སྣང་གི་ཉིན་མོ་ཞིག་ཡིན། གོམས་སྲོལ་ལྟར་ན། དབྱི་པོ་པས་
བཤད་པ་བཞིན “དཔུང་བ་སྲ་མོ་ཡིན་པའི་མི” རྣམས་ཀྱིས་ཕྱོགས་བཞི་མཚམས་བརྒྱད་
ནས་མགྲོན་པོ་ཁྱིམ་དུ་གདན་འདྲེན་པ་རེད། ཨོ་གུང་ཁ་ཝོས་ཀྱང་རྒྱུན་པར་ཁོའི་ཆུང་མ་
རྣམས་ཀྱི་ཉེ་འབྲེལ་དག་མགྲོན་དུ་འབོད་ལ། ད་ལྟ་ཁོར་ཆུང་མ་གསུམ་ཡོད་པས། ཁོར་
མགྲོན་པོ་ཧ་ཅང་མང་པོ་ཡོད།
དུས་ཆེན་བསླེབ་པར་ཉིན་གསུམ་མ་གཏོགས་མེད། ཨོ་གུང་ཁ་ཝོའི་ཆུང་མ་རྣམས་
ཀྱིས་ས་དམར་གྱིས་གྱང་ར་དང་སྤྱིལ་བུ་རྣམས་ལ་རྩི་བསྐུས་ཏེ་འོད་ལམ་མེར་བཏང་ཞིང་།
དེའི་སྟེང་དུ་ད་དུང་རི་མོ་དཀར་པོ་དང་སེར་པོ། ལྗང་ཁུ་སོགས་མང་པོ་བྲིས་ཡོད། དེ་
ནས་ཁོ་ཚོས་ཤིང་རྡུལ་དམར་པོས་རང་ཉིད་ལ་རྒྱན་སྤྲོ་བ་དང་། ཕོ་བ་དང་རྒྱབ་གཞུང་དུ་
ཡི་གར་འོང་བའི་མེ་ཏོག་ནག་པོ་འགའ་བྲིས། བྱིས་པ་རྣམས་ཀྱིས་ཀྱང་ཡག་སྤྲོས་བྱེད་
ཅིང་། ལྷག་པར་དུ་སྐྲ་ཚུགས་ལེགས་པོར་བཟོ། བུད་མེད་གསུམ་པོས་དགའ་སྤྲོ་ཆེན་པོའི་
ངང་ཉེ་འབྲེལ་གང་དག་གདན་འདྲེན་ཞུ་བ་གླེང་ཞིང་། བྱིས་པ་རྣམས་དགའ་སྤྲོས་ཁེངས་
བཞིན་ཨ་མའི་ཕ་ཡུལ་ནས་སླེབས་པའི་མགྲོན་པོ་ཚོས་ཁོ་ཚོར་ཉེ་དུངས་དུངས་བྱེད་སྲིད་
པ་ཁོ་ན་དྲན། དབྱི་ཁོ་མེ་ཧྥེ་ན་ཡང་ཡིད་རབ་ཏུ་མགུ། གནས་འདིའི་ཤིང་འབྲས་མུའུ་
ཧྲུའུ་གསར་བའི་རྟེན་འབྲེལ་དུས་སྟོན་ནི་ཁོ་རང་གི་གྲོང་ཚོའི་ནང་དང་བསྡུར་ན་ཤིན་ཏུ་
གཟབ་རྒྱས་ཆེ་ལ། ཁོའི་བག་ཆགས་ཁྲོད་ཕ་ཡུལ་རྒྱང་ཐག་ཇེ་རིང་ནས་ཇེ་རིང་དང་རབ་
རིབ་མག་མོག་ཏུ་གྱུར།
དེར་མཐུད་ནས་རླུང་ནག་ཞིག་འཚུབ། ཞེ་སྡང་ཁོང་དུ་གནོན་ཅི་ཐུབ་ཀྱིས་སྒོ་རའི་ནང་
དུ་དམིགས་མེད་དུ་ཕར་འགྲོ་ཚུར་འོང་བྱེད་པའི་ཨོ་གུང་ཁ་ཝོར་ཁ་གཡར་ས་ཞིག་རྙེད།
“ངང་ལག་གི་སྡོང་བོ་འདི་སུས་སྐམ་དུ་བཅུག་པ་ཡིན།” ཁོས་དྲིས་བྱུང་།
སྒོ་རའི་ནང་ལྷིང་འཇགས་སེ་སོང་།
“ངང་ལག་གི་སྡོང་བོ་འདི་སུས་སྐམ་དུ་བཅུག་པ་ཡིན། ཁྱོད་རྣ་འོན་ཞིང་ངག་
ལྐུགས་སོང་བ་ཡིན་ནམ།”
དོན་དངོས་སུ་སྡོང་བོ་སྔོ་ལྗང་ངེར་འདུག ཨོ་གུང་ཁ་ཝོའི་ཆུང་མ་གཉིས་པས་ལོ་མ་
འགའ་བཏོགས་ནས་ཟས་གཅུད་པ་ཙམ་ཡིན། མོས་ཇི་བཞིན་དུ་བཤད། ཨོ་གུང་ཁ་ཝོས་
སྐད་ཆ་མང་པོ་མ་བཤད། ཁོས་མོར་གཅར་རྡུང་དྲག་པོ་ཞིག་བྱས་པས། མོ་དང་མོའི་བུ་
མོ་ཁེར་སྐྱེས་མ་གཉིས་ཤུགས་ཀྱིས་ངུས། ཆུང་མ་གཞན་གཉིས་མདུན་དུ་ཕྱིན་ནས་བར་
བཤོལ་མ་ཕོད་པས། བར་ཐག་ངེས་ཅན་གྱི་ས་ནས་ངག་ཏ་མ་ཏིག་གིས “ཨོ་གུང་ཁ་ཝོ།
གཅར་རྡུང་མ་བྱེད་ཅིག” ཅེས་ཞུ་བ་བྱས།
དེ་ལྟར་ཞེ་སྡང་ཁོང་ནས་བཏོན་ཚར་རྗེས། ཨོ་གུང་ཁ་ཝོ་ཕྱི་ལ་རི་དྭགས་རྔོན་དུ་འགྲོ་
རྒྱུ་ཐག་བཅད། ཁོར་བཙའ་ཡིས་ཟིན་པའི་མེ་མདའ་རྙིང་པ་ཞིག་ཡོད། དེ་ནི་སྔོན་ཆད་
ཅིག་ལ་ཝུའུ་མུའུ་ཨོ་ཧྥེ་ཡར་ཡོང་བའི་མགར་བ་གྲུང་པོ་ཞིག་གིས་བཟོས་པ་ཡིན། ཡིན་
ཡང་ཨོ་གུང་ཁ་ཝོ་ནི་མི་འཇོན་ཐང་ཅན་ཞིག་ཡིན་ལ། ཁོའི་དཔའ་ངར་ལ་ཀུན་གྱིས་ཁས་
འཆེས་ཀྱང་རྔོན་པ་ལེགས་པོ་ཞིག་གཏན་ནས་མིན། ཁོས་མེ་མདའ་དེས་ཙི་གུ་ཙམ་ཡང་
བསད་མ་མྱོང་། དེ་བས། ཁོས་དབྱི་ཁོ་མེ་ཧྥེ་ནར་མེ་མདའ་ཁུར་ཤོག་ཟེར་དུས། སྔོན་ཏག་
ཏག་ལ་གཅར་རྡུང་ཉོས་པའི་བུད་མེད་དེས་གཏན་དུ་མེ་མདས་ཕོག་མི་སྲིད་པའི་སྐོར་གྱི་
གཏམ་ཞིག་ཤབ་ཤུབ་ཏུ་བཤད་པ་སྟབས་མ་ལེགས་པར་ཨོ་གུང་ཁ་ཝོས་ཐོས་སོང་། ཁོ་སྨྱོས་
པ་ལྟར་ཁང་པར་འཛུལ་ཞིང་མདའ་རྡེའུ་གང་བཅུག་པའི་མེ་མདའ་ལག་ཏུ་ཐོགས་ཏེ་ཕྱིར་
བརྒྱུགས་ཡོང་ཞིང་། མེ་མདའི་སོ་ཁ་འབྲུ་མཛོད་ཀྱི་གྱང་ར་དམའ་མོའི་སྟེང་འགོས་པའི་
བུད་མེད་དེར་གཏད་དེ། མདའ་སྒོ་ཐག་སེ་མནན་པ་ན་སྒྲ་དྲག་པོ་ཞིག་འཁོར་ཡོང་། ཁོས་
མེ་མདའ་གཡུགས་ནས་འབྲུ་མཛོད་དུ་ལྡིང་། བུད་མེད་དེ་དེར་འགྱེལ་ནས་འདར་སིག་
སིག་བྱེད་ཀྱིན་འདུག་མོད། ལས་དྲང་བ་ཞིག་ལ་རྨས་མ་ཕོག ཨོ་གུང་ཁ་ཝོས་དངན་པ་
རིང་བོ་ཞིག་འཐེན་རྗེས། མེ་མདའ་ཁུར་ནས་ཡུལ་དེ་དང་གྱེས་སོང་།
དོན་དག་དེ་བྱུང་ཟིན་ནའང་། ཨོ་གུང་ཁ་ཝོ་ཚང་གི་ཤིང་འབྲས་མུའུ་ཧྲུའུ་གསར་བའི་
དུས་སྟོན་སྔར་བཞིན་དགའ་འབོད་ཁྲོད་རོལ། ཞོགས་པ་སྔ་མོར། ཁོས་ཤིང་འབྲས་མུའུ་
ཧྲུའུ་དང་ཏ་ལའི་ཆང་མེས་པོར་མཆོད་དེ། ལོ་གསར་བའི་ནང་དུ་ཁོང་ཚོས་རང་ཉིད་དང་།
རང་གི་བྱིས་པ་རྣམས་དང་བྱིས་པའི་ཨ་མ་ཚོར་མགོན་སྐྱོབ་གནང་བའི་སྨོན་ལམ་བཏབ།
ཉིན་མོ་རིམ་གྱིས་འདས་སོང་། གཉེན་ཚན་རྣམས་ཉེ་འདབས་ཀྱི་གྲོང་ཚོ་གསུམ་ནས་
འཕྲོ་རིམ་འཕྲོར་སླེབས། མི་སྐོར་ཐེངས་རེ་རེས་ཏ་ལའི་ཆང་ཁུར་ཡོང་ཞིང་། ཁོ་ཚོས་ཟ་
ཞོར་དང་འཐུང་ཞོར་བྱེད་ལ། ནམ་གུང་གཟུར་དུས་ད་གཟོད་ཕྱིར་ཁྱིམ་དུ་ལོག
ལོ་གསར་བའི་ཉིན་གཉིས་པ་ནི། ཨོ་གུང་ཁ་ཝོའི་གྲོང་ཚོ་དང་གྲོང་ཚོ་གཞན་པ་
བརྒྱད་ཀྱི་སྦེ་ག་འགྲན་པའི་ཉིན་མོ་ཡིན། མི་རྣམས་གང་ལ་དགའ་བ་བཤད་ཁག་སྟེ། ཉིན་
དང་པོའི་སྟོན་མོ་དང་མཛའ་བརྩེ་ལ་དགའ་བའམ། ཡང་ན་ཉིན་གཉིས་པའི་སྦེ་ག་འགྲན་
སྡུར་ལ་དགའ་བ་ཆ་མ་འཚལ། འོན་ཀྱང་བུད་མེད་ཅིག་གི་སེམས་སུ་དེར་ལན་གསལ་བོ་
ཡོད་དེ། བུད་མེད་དེ་ནི་ཨོ་གུང་ཁ་ཝོས་གཅར་ནས་གསོད་ལ་ཁད་ཅིག་བྱས་པའི་ཁོའི་ཆུང་
མ་གཉིས་པ་ཨེ་ཁ་ཝེ་ཧྥི་ཡིན། ལོ་གཅིག་གི་དུས་ཚིགས་བཞི་བོའི་ཁྲོད། དུས་ཆེན་གང་
གིས་ཀྱང་མོར་སྦེ་ག་འགྲན་པ་ལས་སྤྲོ་སྣང་ཞིག་སྦྱིན་མི་ཐུབ། ལོ་མང་པོའི་ཡར་སྔོན་དུ། མོ་
ད་དུང་གྲོང་ཚོའི་མཛེས་མའི་ཁྱུ་མཆོག་ཡིན་དུས། མི་རྣམས་ཀྱི་དྲན་པའི་ཁྲོད་ཨོ་གུང་ཁ་
ཝོས་འགྲན་སྡུར་གཟབ་རྒྱས་ཤིག་གི་ཁྲོད་དུ་བྱི་ལ་ཕམ་པར་བརྒྱབ་པས། མོའི་ཡིད་སེམས་
བསླུས། དེ་དུས་ཁོ་རང་ཤིན་ཏུ་དབུལ། བག་གསར་གྱི་རྒྱུ་རིན་སྤྲོད་རྒྱུ་མེད་པས་སྐབས་ཐོག་
དེར་མོ་རང་ཁོའི་ཆུང་མ་མ་བྱས། ལོ་འགའི་རྗེས་སུ། མོ་ཁྱོ་གའི་ཁྱིམ་ནས་བྲོས་ཡོང་སྟེ་ཨོ་
གུང་ཁ་ཝོ་དང་ཁྱིམ་གཅིག་ཏུ་བསྡད། དེ་ནི་ལོ་མང་པོ་འགོར་བའི་དོན་དག་ཅིག་ཡིན། ད་
ལྟ། ཨེ་ཁ་ཝེ་ཧྥི་ལོ་ན་བཞི་བཅུར་སླེབས་ཟིན། མོས་ཚེ་གང་བོར་སྡུག་མང་པོ་བཏགས་ཀྱང་།
མོ་རང་སྦེ་ག་འགྲན་སྡུར་ལ་དགའ་བའི་བྲོད་སེམས་ལོ་ངོ་སུམ་ཅུའི་ཡར་སྔོན་བཞིན་ཅུང་
ཟད་ཀྱང་ཉམས་མེད།
ཤིང་འབྲས་མུའུ་ཧྲུའུ་གསར་བའི་རྟེན་འབྲེལ་དུས་སྟོན་གྱི་ཉིན་གཉིས་པར། ཉིན་
གུང་མ་སླེབས་པའི་སྔོན་ནས་ཨེ་ཁ་ཝེ་ཧྥི་དང་མོའི་བུ་མོ་ཁེར་སྐྱེས་གཉིས་མེ་ཐབ་ཀྱི་
མཐའ་རུ་ཙོག་སྟེ་ཆུ་རྒོད་འཁོལ་བར་བསྒུགས་འདུག ཀ་ཏོར་ནང་ཨེ་ཁ་ཝེ་ཧྥིས་བསད་མ་
ཐག་པའི་བྱ་དེ་ཞིག་བཞག་ཡོད། ཆུ་གདུས་པ་དང་ཆབས་ཅིག་མོས་འཕྲལ་དུ་མེ་ནང་ནས་
ཟངས་དེམ་ཡར་བཀྱགས་ཏེ་ཆུ་ཁོལ་བྱ་དེའི་སྟེང་དུ་གཏོར། མོས་ཟངས་དེམ་སྟོང་པ་ཁང་
པའི་གྲུ་ཟུར་གྱི་སྣོད་སྟེགས་གོར་མོའི་སྟེང་བཞག་རྗེས། དུ་བས་ནག་པོར་བསྒྱུར་བའི་ལག་
ཁྱིམ་ལ་ལྟ་ཙམ་བྱས། ཨེ་ཅིན་མས་རྒྱུན་པར་ཨ་མས་མེ་ནང་ནས་ཟངས་དེམ་ཡར་འགྱོགས་
པར་ངོ་མཚར་སྐྱེ་བཞིན་ཡོད།
“ཨེ་ཁ་ཝེ་ཧྥི།” མོས “མི་རྣམས་ནར་སོན་རྗེས། མེ་ཡིས་ཁོ་ཚོ་འཚིག་མི་ཐུབ་ཟེར་
བ་བདེན་ནམ” ཟེར། ཨེ་ཅིན་མ་ནི་བྱིས་པ་གཞན་དག་དང་མི་འདྲ་བར་མོས་ཐད་ཀར་ཨ་
མའི་མིང་ནས་འབོད།
“བདེན།” ཨེ་ཁ་ཝེ་ཧྥི་མོ་དང་རྩོད་པ་བྱེད་ལོང་མེད་པས་དེ་ལྟར་ལན་བཏབ། མོའི་
བུ་མོ་ནི་ལོ་བཅུ་ལས་མིན་རུང་། ན་ཚོད་དངོས་དང་བསྡུར་ན་ལག་ཆགས་འདུག
“ཡིན་ན་ཡང་ཨེན་ཝོ་དབྱི་ཨེ་ཡི་ཨ་མས་ཉིན་ཞིག་ཟངས་དེམ་ཚ་བོ་ཞིག་ཐང་ལ་
ལྟུང་སྟེ་བཅག་སོང་།” ཨེ་ཁ་ཝེ་ཧྥི་ཡིས་ཀ་ཏོར་ནང་གི་མོ་བྱ་དེ་ཁ་ལོ་བརྗེས་ནས་སྤུ་འཐོག་
བཞིན་འདུག
“ཨེ་ཁ་ཝེ་ཧྥི།” ཨེ་ཅིན་མས་དེ་ལྟར་བཤད་བཞིན་གམ་དུ་ཡོང་ནས་ཨ་མར་བྱ་སྤུ་
བཏོག་རོགས་བྱས། “ངའི་མིག་ལྕིབས་ལྡིང་བཞིན་འདུག”
“དེ་ནི་ཁྱོད་ངུ་རྒྱུ་ཡིན་པའི་རྟགས་རེད།” མོའི་ཨ་མས་དེ་ལྟར་བཤད།
“མ་རེད།” ཨེ་ཅིན་མས “ཀླད་མོ་རེད། མིག་ལྕིབས་ཀླད་མོ” ཟེར།
“དེ་ནི་ཁྱོད་ཀྱིས་དངོས་པོ་ཅི་ཞིག་མཐོང་རྒྱུ་ཡིན་པའི་རྟགས་རེད།”
“ཅི་ཞིག་མཐོང་སྲིད་དམ།” མོས་དྲིས།
“ངས་ག་ལ་ཤེས།” ཨེ་ཁ་ཝེ་ཧྥིས་བུ་མོར་རང་གིས་ཤེས་སུ་འཇུག་འདོད།
“ཨ།” ཨེ་ཅིན་མས “ངས་ཤེས་སོང་། སྦེ་ག་འགྲན་སྡུར་རེད” ཟེར།
བྱ་སྤུ་གཞི་ནས་བཏོགས་ཚར་སོང་། ཨེ་ཁ་ཝེ་ཧྥི་ཡིས་བྱ་དེའི་མཆུ་ཏོ་གཅོད་འདོད་
ཀྱང་། མཆུ་ཏོ་ནི་ཧ་ཅང་སྲ་མོ་ཡིན། མོ་ཨོང་སྟེགས་དམའ་མོའི་སྟེང་ཁ་ཕྱིར་འཁོར་ནས་བྱ་
དེའི་མཆུ་ཏོ་མེ་ནང་དུ་ཅུང་ཟད་བསྲེགས་ཤིང་། དེ་ནས་ཡར་བཀོག་པ་ན་བྱ་དེའི་མཆུ་ཏོ་
ཐང་ལ་ཡེར་སོང་།
“ཨེ་ཁ་ཝེ་ཧྥི།” སྐད་སྒྲ་ཞིག་ཁང་པ་གཞན་ནས་རྒྱུ་འོངས། དེ་ནི་ཨེན་ཝོ་དབྱི་ཨེ་ཡི་
ཨ་མ་སྟེ་ཨོ་གུང་ཁ་ཝོའི་ཆུང་མ་དང་པོའི་སྐད་རེད།
“ང་འབོད་བཞིན་ཡོད་དམ།” ཨེ་ཁ་ཝེ་ཧྥིས་སྐད་ཆེན་པོས་ལན་བཏབ། མི་རྣམས་
ཀྱིས་རྒྱུན་པར་ཕྱི་རོལ་ནས་གྲག་འོངས་པའི་སྐད་སྒྲར་འདི་ལྟར་ལན་འདེབས་ཏེ། ཁོ་ཚོས
“ང་ཡོད” ཅེས་གཏན་ནས་ལན་མི་འདེབས། རྒྱུ་མཚན་ནི་གདོན་གྱི་འབོད་སྒྲ་ཡིན་པར་
དོགས་པ་རེད།
“ཁྱོད་ཀྱིས་ཨེ་ཅིན་མར་ང་ལ་མེ་ཉུང་ཙམ་འཁྱེར་ནས་ཡོང་དུ་བཅུག་ན་ཆོག་
གམ།” མོའི་བུ་དང་དབྱི་ཁོ་མེ་ཧྥི་གཉིས་ཆུ་འགྲམ་དུ་བུད་སོང་།
ཨེ་ཁ་ཝེ་ཧྥིས་རྫ་དེམ་ཆག་རོ་ཞིག་གི་གས་ཆག་ལེབ་མོའི་སྟེང་འབར་བཞིན་པའི་
རྡོ་སོལ་རྡོག་པོ་འགའ་བཞག་རྗེས་ཨེ་ཅིན་མའི་ལག་ཏུ་སྤྲད། མོས་རྡོ་སོལ་བསྣམས་ནས་
གཙང་ཞིང་གྲ་དག་པའི་ར་སྐོར་བརྒྱུད་དེ་ཨེན་ཝོ་དབྱི་ཨེའི་ཨ་མའི་སར་ཕྱིན།
“བཀའ་དྲིན་ཆེ། ཨེན་མ\།” ཨེན་ཝོ་དབྱི་ཨེའི་ཨ་མས་དེ་ལྟར་ཟེར་ཞིང་། མོས་
ཤིང་འབྲས་མུའུ་ཧྲུའུ་གསར་བའི་ཤུན་ལྤགས་བཤུ་བཞིན་འདུག འགྲམ་གྱི་དྲ་ཕད་དུ་སྔོ་
ཚལ་དང་སྲན་མ་བཞག་འདུག
“ངས་ཁྱེད་ལ་མེ་འབུད།” ཨེ་ཅིན་མས་དེ་ལྟར་བཤད།
“བཀའ་དྲིན་ཆེ། ཨེ་ཆི་པོ་ཀེ” མོས་དེ་ལྟར་ཟེར། མོས་རྒྱུན་པར་མོར་ཨེ་ཆི་པོ་ཀེ
ཞེས་འབོད། དེའི་ནང་དོན “བྱིས་པ་ཡ་རབས” ཞེས་པའི་དོན་རེད།
ཨེ་ཅིན་མ་ཕྱི་རོལ་ཏུ་བུད་ནས་བུད་ཤིང་བསྡམས་ལོག་ཅིག་ལས་ཤིང་ཐུར་འགའ་
བླངས། མོས་རྐང་པའི་ཕྱི་རྟིང་གིས་བུད་ཤིང་བཅག་སྟེ་ཕུ་བཏབ་ནས་མེ་བུས།
“ཁྱོད་ཀྱིས་ཕུ་བཏབ་ནས་མིག་རྡོ་ཡང་ལྷུང་སྙམ་བྱེད།” ཨེན་ཝོ་དབྱི་ཨེའི་ཨ་མས་
ཤིང་འབྲས་མུའུ་ཧྲུའུ་ཡི་ཤུན་ལྤགས་བཤུས་ཞོར་དུ་མགོ་བོ་ཡར་དགྱེ་ནས “རླུང་གཡོབ་
སྤྱོད་རོགས” ཟེར་ཞིང་། མོ་ཡར་ལངས་ཏེ་ལྕམ་ཤིང་ངོས་སུ་བཀལ་བའི་རླུང་གཡོབ་དེ་
མར་བླངས། མོ་ཡར་ལངས་པ་དང་། སྔོན་ལ་ཤིང་འབྲས་མུའུ་ཧྲུའུ་ཡི་ཤུན་ལྤགས་འཆའ་
བཞིན་པའི་ར་མ་དེས་མགྱོགས་མྱུར་ངང་ཤིང་འབྲས་མུའུ་ཧྲུའུ་སྟེང་སོས་བཏབ་ནས་ཁམ་
ཆེན་གཉིས་འཆོས་རྗེས། སྤྱིལ་བུ་ལས་བྲོས་ཏེ་ལུག་རའི་ནང་འཛུལ་ཞིང་དལ་གྱིས་འཆའ་
བར་བྱེད། ཨེན་ཝོ་དབྱི་ཨེའི་ཨ་མས་སྡིགས་དམོད་ལན་འགའ་བྱས་འཕྲལ་ཡང་བསྐྱར་
མར་ཙོག་ནས་ཤིང་འབྲས་མུའུ་ཧྲུའུ་ཡི་ཤུན་ལྤགས་བཤུས། ཨེ་ཅིན་མའི་མེ་ལས་སྨུག་པ་
ལྟ་བུའི་དུ་བ་འཕྱུར་འོངས། མོས་མུ་མཐུད་དུ་རླུང་གཡོབ་ཀྱིས་གཡབས་པ་ན་མེ་ལྕེ་མཆེད་
བྱུང་། ཨེན་ཝོ་དབྱི་ཨེའི་ཨ་མས་མོར་བཀའ་དྲིན་ཞུས་པ་དང་། ཨེ་ཅིན་མ་མོ་རང་གི་ཨ་
མའི་སྡོད་ཁང་དུ་ལོག་སོང་།
སྐབས་དེར། རྒྱང་རིང་གི་རྔ་སྒྲ་ཁོ་ཚོ་ཡོད་སར་ཁྱབ་འོངས། སྒྲ་ནི་གྲོང་ཚོའི་ཐང་ཆེན་
ཕྱོགས་ནས་གྲག་ཡོང་བ་རེད། གྲོང་ཚོ་རེ་རེར་ཁོ་ཚོའི་གྲོང་ཚོ་ནང་བཞིན་ཐང་ཆེན་རྙིང་
པ་རེ་ཡོད། མཛད་སྒོ་གལ་ཆེན་དང་བྲོ་ཚོགས་ཅི་རིགས་གནས་དེར་སྤེལ་བར་བྱེད། རླུང་
དང་བསྡེབས་ནས་མཆེད་པའི་རྔ་སྒྲ་ནི་རྣ་ལ་འཇེབས་ཤིང་། དེས་སྦེ་ག་འགྲན་པའི་ཞབས་
བྲོའི་འགྱུར་ཁུགས་མ་ནོར་མ་འཁྲུལ་བར་བརྡུངས་ཡོང་།
ཨོ་གུང་ཁ་ཝོས་མགྲིན་པ་བསལ་ཙམ་བྱས་རྗེས། རྡོག་པ་རྔ་སྒྲ་དང་ཆབས་ཅིག་འགུལ་
བར་བྱེད། ལོ་ན་གཞོན་པའི་དུས་ནས། རྔ་སྒྲ་གྲག་པ་རྣ་བའི་བུ་གར་ལྷུང་ཐེངས་རེར། ཁོའི་
ལུས་ཡོངས་སུ་ངར་ཤུགས་ཀྱིས་ཁྱབ་འགྲོ་ལ། ད་ལྟ་ད་དུང་ཡང་དེ་ལྟར་ཡིན། ཁོས་དབང་
དུ་སྡུད་འདོད་ཀྱི་ཧམ་སེམས་འཆང་བཞིན་ལུས་ཡོངས་འདར་ཞིང་གསིག་པར་བྱེད། ཧམ་
སེམས་དེ་ནི་བུད་མེད་ལ་བཅངས་པའི་ཧམ་སེམས་དང་འདྲའོ། 
“ང་ཚོ་སྦེ་ག་འགྲན་སྡུར་གྱི་རྗེས་སུ་ལུས་རྒྱུ་རེད།” ཨེ་ཅིན་མས་ཨ་མར་དེ་ལྟར་བཤད།
“ཁོ་ཚོས་བསྒུགས་ནས་ཉི་མ་ནུབ་རྗེས་ད་གཟོད་མགོ་རྩོམ་པ་རེད།”
“ཡིན་ནའང་རྔ་སྔར་ནས་བརྡུངས་ཟིན།”
“རེད་ཡ། རྔ་ནི་ཉིན་གུང་ནས་རྡུང་མགོ་བརྩམས་ཀྱང་། ཡིན་ཡང་སྦེ་ག་འགྲན་སྡུར་
ནི་ཉི་མ་ནུབ་རྗེས་ད་གཟོད་མགོ་རྩོམ་པ་རེད། ཁྱོད་སོང་ནས་ཁྱོད་ཀྱི་ཨ་ཕས་ནུབ་ཚལ་
སྐོལ་སྤྱད་ཀྱི་ཤིང་འབྲས་མུའུ་ཧྲུའུ་ཁྱེར་ཡོང་ཡོད་མེད་ལ་ལྟོས་ཤོག”
“ཁྱེར་ནས་ཡོང་འདུག ཨེན་ཝོ་དབྱི་ཨེའི་ཨ་མས་ནུབ་ཚལ་སྐོལ་གྱིན་འདུག”
“དེས་ན་ང་ཚོའི་ཤིང་འབྲས་མུའུ་ཧྲུའུ་ཁུར་ཤོག མགྱོགས་པོར་ཟ་མ་གཡོ་དགོས།
སྦེ་ག་འགྲན་སྡུར་གྱི་རྗེས་ཆོད་རྒྱུ་མ་རེད།”
ཨེ་ཅིན་མ་འབྲུ་མཛོད་ཀྱི་ཕྱོགས་སུ་བརྒྱུགས་ཤིང་། འབྲུ་མཛོད་ཀྱི་གྱང་ར་དམའ་
མོའི་འགབ་ནས་ཤིང་འབྲས་མུའུ་ཧྲུའུ་གཉིས་བླངས་ཡོང་།
ཨེ་ཁོ་ཝེ་ཧྥི་ཡིས་ཤིང་འབྲས་མུའུ་ཧྲུའུ་ཡི་ཤུན་ལྤགས་མགྱོགས་པོར་བཤུས་ཚར་སོང་།
བློར་མི་འབབ་པའི་ར་མ་དེས་གང་སར་སྣོམ་པ་དང་ཤིང་འབྲས་མུའུ་ཧྲུའུ་ཡི་ཤུན་ལྤགས་
འཆའ། ཨེ་ཁ་ཝེ་ཧྥི་ཡིས་ཤིང་འབྲས་མུའུ་ཧྲུའུ་དུམ་བུ་ཆུང་ངུར་གཏུབས་ཤིང་བྱ་ཤ་ཉུང་
ཙམ་བླུགས་ནས་གདུས།
སྐབས་དེར་ཁོ་ཚོས་སྒོ་རའི་ཕྱི་རོལ་ཏུ་མི་ཞིག་ངུ་བ་ཐོས་བྱུང་། དེ་ནི་ཨེན་ཝོ་དབྱི་ཨེ་
ཡི་ནུ་མོ་ཨོ་པི་ཨ་རི་ལི་ཡིན་པ་འདྲ།
“ཨོ་པི་ཨ་རི་ལི་ངུ་བ་རེད་དམ།” ཨེ་ཁ་ཝེ་ཧྥི་ཡིས་སྒོ་རའི་ཁ་གཏད་ཀྱི་ཨེན་ཝོ་དབྱི་
ཨེའི་ཨ་མར་སྐད་བརྒྱབ།
“རེད་ཡ།” ཨེན་ཝོ་དབྱི་ཨེའི་ཨ་མས “མོས་ཆུ་རྫ་བཅག་ཟིན་པ་ཁོ་ཐག་རེད” ཟེར།
ངུ་སྐད་ཇེ་ཉེར་ཕྱིན། ཅང་མ་འགོར་བར་བྱིས་པ་རྣམས་འཕྲོ་རིམ་འཕྲོར་ར་སྐོར་ནང་
དུ་འཛུལ་ཡོང་། ཁོ་ཚོས་ལོ་ཚོད་ལྟར་མགོར་ཆེ་ཆུང་མི་འདྲ་བའི་རྫ་མ་རེ་བཏེགས་འདུག
ཆེས་སྔོན་དུ་སླེབས་མཁན་ནི་དབྱི་ཁོ་མེ་ཧྥི་ན་རེད། ཁོའི་མགོར་རྫ་མ་ཆེས་ཆེན་པོ་དེ་
བཏེགས་ཤིང་། ཁོའི་གཞུག་ཏུ་དེད་འདུག་པ་ནི་ཨེན་ཝོ་དབྱི་ཨེ་དང་ཁོའི་ནུ་བོ་གཉིས་ཀ་
རེད། ཨོ་པི་ཨ་རི་ལི་ཆེས་རྗེས་སུ་འབྲངས་ཤིང་གདོང་དུ་མིག་ཆུ་ཤམ་ཤམ་འབབ། ལག་ཏུ་
མ་གཞི་མགོར་གཡོགས་ནས་ཆུ་རྫ་འདེགས་པའི་རས་ལེབ་དེ་བཟུང་འདུག
“དོན་དག་ཅི་ཞིག་བྱུང་སོང་ངམ།” མོའི་ཨ་མས་དྲིས། ཨོ་པི་ཨ་རི་ལི་ཡིས་མི་
སེམས་སྡུག་པའི་གཏམ་རྒྱུད་ཅིག་བཤད། མོའི་ཨ་མས་མོར་སེམས་སྡུག་མ་བྱེད་དང་། མོར་
ད་དུང་ཆུ་རྫ་ཞིག་ཉོ་ཟེར།
ཨེན་ཝོ་དབྱི་ཨེ་ཡི་ནུ་བོ་གཉིས་ཀས་དོན་དག་ཇི་བཞིན་དུ་ཨ་མར་བཤད་རྩིས་བྱེད་
སྐབས། དབྱི་ཁོ་མེ་ཧྥི་ནས་མིག་ཅེ་རེར་ལན་གཅིག་བལྟས་པས། ཁོ་ཚོས་སྐད་ཆ་སྨྲ་མི་
སྤོབས་པར་གྱུར། མ་གཞི་ཨོ་པི་ཨ་རི་ལི་ཡིས་སྔོན་ཏག་ཏག་ལ་ཆུ་རྫ་བཟུང་ནས་རྩེད་མོར་
གཡེང་དུས། ཆུ་རྫ་མགོར་བཏེགས་ཤིང་ལག་ཟུང་བྲང་ལ་བཅངས་ཏེ་མོ་གསར་རྣམས་
ཀྱི་སྐེད་པའི་འགུལ་སྟངས་ལ་ལད་མོ་བྱས་པས། ཆུ་རྫ་ཐང་དུ་ལྷུང་སྟེ་ཆག་སོང་། མོ “ཧ་
ཧ” ཞེས་བགད་པ་རེད། ཁོ་ཚོ་སྒོ་རའི་ཕྱི་རོལ་གྱི་ལྗོན་པ་དབྱི་ལོ་ཁོའི་འགྲམ་དུ་སླེབས་པ་
ན། མོ་ད་གཟོད་ངུ་མགོ་བརྩམས།
རྔ་སྒྲ་སྔར་བཞིན་མཚམས་མི་ཆད་ལ་འགྱུར་བ་མེད་པར་བརྡུངས་འོངས། རྔ་སྒྲ་ནི་
གྲོང་ཚོའི་ཚེ་སྲོག་དང་འདྲེས་ནས་ངོ་བོ་གཅིག་ཏུ་གྱུར། རྔ་སྒྲ་ནི་གྲོང་ཚོའི་སྙིང་བཞིན་
ལྡིང་བར་བྱེད། དེ་མཁའ་དབྱིངས་སུ་ལྡིང་ལ། ཉི་འོད་ཁྲོད་དུ་ལྡིང་། ཐ་ན་ནགས་གསེང་དུ་
ཡང་ལྡིང་བས། གྲོང་ཚོ་ཧྲིལ་བོ་ཡམ་ཡོམ་འགུལ་བྱུང་།
ཨེ་ཁ་ཝེ་ཧྥིས་རང་གི་ཁྱོ་གའི་ཤ་ཁུ་དེ་ཕོར་བར་བླུགས་ཤིང་ཁ་བཀབ་སྟེ། ཨེ་ཅིན་མར་
དབུས་ཁང་ནང་འཁྱེར་དུ་བཅུག
ཨོ་གུང་ཁ་ཝོས་ལུག་ལྤགས་སྟེང་ཁོའི་ཆུང་མ་དང་པོས་བསྐྱལ་ཡོང་བའི་ཟས་ལ་རོལ་
བཞིན་འདུག ཟ་མ་ནི་ཨོ་པི་ཨ་རི་ལིས་མོའི་ཨ་མའི་སྡོད་ཁང་ནས་ཁྱེར་ཡོང་བ་རེད། ད་
ལྟ་མོ་ཐང་དུ་ཙོག་ནས་ཨོ་གུང་ཁ་ཝོས་ཟོས་ཚར་བར་བསྒུགས་འདུག ཨེ་ཅིན་མས་མོའི་
ཨ་མས་བཟོས་པའི་ཁུ་བ་ཨོ་གུང་ཁ་ཝོའི་མདུན་དུ་བཞག་རྗེས། ཨོ་པི་ཨ་རི་ལིའི་འཁྲིས་སུ་
ཙོག་པུར་བསྡད།
“བུད་མེད་ནི་དེ་ལྟར་ཙོག་ན་འགྲིག་གམ།” ཨོ་གུང་ཁ་ཝོས་མོར་སྐད་ཆེན་པོས་དེ་ལྟར་
བསྒྲགས་བྱུང་། ཨེ་ཅིན་མས་བྲེལ་མྱུར་ངང་རྐང་པ་གཉིས་གཤིབས་ནས་དྲང་མོར་བསྲིངས།
“ཨ་ཕ། ཁྱོད་སྦེ་ག་འགྲན་པར་བལྟ་རུ་འགྲོ་རྒྱུ་ཡིན་ནམ།” ཨེ་ཅིན་མས་དུས་ཚོད་
འོས་འཚམ་ཞིག་འགོར་རྗེས་ད་གཟོད་དེ་ལྟར་དྲིས།
“འགྲོ་རྒྱུ་ཡིན།” ཁོས་ལན་དུ “ཁྱོད་འགྲོ་རྒྱུ་ཡིན་ནམ” ཟེར།
“འགྲོ་རྒྱུ་ཡིན།” མོས་བཤད་མཚམས་ཅུང་ཟད་བཅད་རྗེས། “ངས་ཁྱོད་ཀྱི་ཨོང་
སྟེགས་བཟུང་ནས་སོང་ན་ཆོག་གམ” ཟེར།
51འཛམ་གླིང་རྩོམ་རིག་གྲགས་ཅན་བོད་འགྱུར་དཔེ་ཚོགས།
“མི་ཆོག དེ་ནི་བྱིས་པ་ཕོ་རྣམས་ཀྱི་ལས་ཀ་རེད།” ཨོ་གུང་ཁ་ཝོ་ནི་ཨེ་ཅིན་མར་
ཤིན་ཏུ་བརྩེ། མོ་ནི་དེ་དུས་གྲོང་ཚོའི་ནང་གི་མཛེས་མའི་ཁྱུ་མཆོག་ཏུ་བགྲང་བའི་མོའི་ཨ་
མ་དང་འདྲ་བོ་འདུག ཡིན་ནའང་བརྩེ་བ་དེ་ཕྱི་རུ་མངོན་པའི་དུས་ནི་ཧ་ཅང་ཉུང་།
“ཨོ་པི་ཨ་རི་ལི་ཡིས་དེ་རིང་ཆུ་རྫ་བཅག་སོང་།” ཨེ་ཅིན་མས་དེ་ལྟར་བཤད།
“རེད། མོས་ང་ལ་བཤད་སོང་།” ཨོ་གུང་ཁ་ཝོས་ཁ་ནང་ལ་ཟས་གང་བཅུག་ནས་དེ་
ལྟར་ཟེར།
“ཨ་ཕ།” ཨོ་པི་ཨ་རི་ལི་ཡིས “ཟ་མ་ཟ་དུས་སྐད་ཆ་བཤད་མི་ཉན། ཕོ་བ་རིལ་སྣ་
ཁུང་དུ་ལྷུང་འགྲོ" ཟེར།
“སྐད་ཆ་འདི་ཧ་ཅང་འགྲིག གོ་སོང་ངམ། ཨེ་ཅིན་མ། ཁྱོད་ཨོ་པི་ཨ་རི་ལི་ལས་ལོ་
ན་ཆེ། ཡིན་ནའང་མོས་ཁྱོད་ལས་བསམ་ཤེས་འདུག”
ཨོ་གུང་ཁ་ཝོས་ཆུང་མ་གཉིས་པས་བསྐྱལ་ཡོང་བའི་ཕོར་བའི་ཁ་ཕྱེས་ནས་འཐུང་
མགོ་བརྩམས། ཨོ་པི་ཨ་རི་ལི་ཡིས་དཀར་ཡོལ་སོགས་ཁྱེར་ནས་མོའི་ཨ་མའི་སྡོད་ཁང་དུ་
ལོག་སོང་། དེའི་རྗེས་སུ། ཨེན་ཅི་ཆི་ཡིས་ཟ་མ་གསུམ་པ་བསྐྱལ་ནས་སླེབས། ཨེན་ཅི་ཆི་
ནི་ཨོ་གུང་ཁ་ཝོའི་ཆུང་མ་གསུམ་པའི་བུ་མོ་ཡིན།
རྒྱང་རིང་དུ། རྔ་སྒྲ་སྔར་བཞིན་གྲག

༦
གྲོང་ཚོ་ཡོངས་ཀྱི་རྒན་གཞོན་ཕོ་མོ་ཀུན་ཐང་ཆེན་དུ་འཛོམས་བྱུང་། ཁོ་ཚོ་ཟླུམ་པོར་
བསྡད་དེ་ཐང་ཆེན་གྱི་ལྟེ་བ་སྟོང་པར་བསྐྱུར། གྲོང་ཚོའི་ནང་གི་རྒན་པ་དང་གོ་གནས་ཡོད་
པའི་མི་རྣམས་ཁོ་ཚོའི་ལོ་ན་གཞོན་པའི་བུ་དང་ཡང་ན་བྲན་གཡོག་གིས་ཁུར་ཡོང་བའི་
ཨོང་སྟེགས་སྟེང་ཙོག ཨོ་གུང་ཁ་ཝོ་ནི་དེའི་གྲས་ཀྱི་གཅིག་རེད། མི་གཞན་དག་ལངས་
ནས་སྡོད་ལ། སྔ་མོ་ནས་ཡོང་བའི་མི་ཁ་ཤས་ཀྱིས་གཟིགས་སྟེགས་སྟེང་དུ་སྡོད་གནས་ཉུང་
ཙམ་ཡོད་པ་བཟུང་འདུག གཟིགས་སྟེགས་ནི་བདར་ནས་འཇམ་པོར་བཏང་བའི་སྡོང་བོ་
ཞིག་གདུང་མ་ཉིས་ཚེབ་སྟེང་བསྣོལ་ནས་གྲུབ་པ་ཞིག་ཡིན།
སྦེ་ག་འགྲན་མཁན་ད་དུང་ཐང་ཆེན་དུ་མ་སླེབས། རྔ་པ་རྣམས་ཀྱིས་ཐང་ཆེན་དུ་
རང་རང་གི་འཇོན་ཐང་ངོམ་སོ་བྱེད་བཞིན་འདུག ཁོ་ཚོར་ཡང་འདུག་སྟེགས་ཡོད་དེ།
གཟིགས་མོ་པས་བསྐོར་བའི་ཟླུམ་གཟུགས་ཆེན་མོ་དེའི་མདུན་སོར་ཁ་རྒན་པ་རྣམས་ལ་
ཕྱོགས་ཡོད། ཁོ་ཚོའི་རྒྱབ་ཕྱོགས་སུ་ཤིང་ངལ(ན་ག་པུཥ)ཆེན་པོ་ཞིག་ཡོད་ལ། དེ་ནི་ཁྱད་
དུ་འཕགས་པའི་སྡོང་བོ་ཞིག་ཡིན། དེའི་སྟེང་དུ་བཙའ་ལ་ཉེ་བའི་ཕྲུ་གུ་ཡ་རབས་རྣམས་
ཀྱི་རྣམ་ཤེས་བཞུགས་ཡོད། བྱ་འགུལ་ཅི་ཡང་མེད་པའི་ཉིན་མོ་དག་ཏུ། ཕྲུ་གུ་སྦྲུམ་འདོད་
པའི་ལོ་གཞོན་བུད་མེད་རྣམས་དེའི་བསིལ་གྲིབ་འོག་ཏུ་སྡོད་དོ། 
རྔ་ནི་བསྡོམས་པས་བདུན་ཡོད་ལ། དེ་དག་ཆེ་ཆུང་ལྟར་ཤིང་གཞོང་རིང་བོ་ཞིག་ཏུ་
བསྟར་ཡོད། མི་གསུམ་གྱིས་རྔ་ཤིང་བཟུང་ནས་སྨྱོས་པ་ལྟར་རྔ་རྣམས་བརྡུངས་ཤིང་། ཁོ་ཚོ་
ནི་རྔ་ལྷས་ཀུན་ནས་བཟུང་འདུག
ཚོགས་རའི་སྒྲིག་ལམ་སྐྱོང་མཁན་གྱི་ན་གཞོན་རྣམས་ནི་ཤར་རྒྱུག་ནུབ་རྒྱུག་བྱེད།
མཚམས་རེར་མགོ་བོ་གཏུགས་ནས་ཕན་ཚུན་བར་ཤབ་ཤུབ་ཏུ་ཅི་ཞིག་བཤད་པ་དང་།
ཡང་ལན་རེར་སྦེ་ག་རུ་ཁག་གཉིས་ཀའི་རུ་གཙོ་དང་ཅི་ཞིག་གྲོས་བྱེད་ཅིང་མཆིས། སྦེ་ག་
རུ་ཁག་སྐབས་དེར་ད་དུང་མི་ཚོགས་ཀྱི་རྒྱབ་ལོགས་སུ་ཡོད་ལ། ཡུད་ཙམ་གྱིས་ན་གཞོན་
གཉིས་ཀྱིས་ཏ་ལའི་ལོ་མ་ཁྱེར་ནས་མི་ཚོགས་ཀྱི་མདུན་སར་བྲབས་ནས་ཁོ་ཚོ་ཕྱི་སྣུར་
སྟེག་པར་བསྐུལ། ཕྱི་སྣུར་མི་སྟེག་པའི་མི་རྣམས་ཀྱི་རྐང་མགོར་ལོ་མས་རྡེག་སྲིད།
བསྒུགས་བསྒུགས་མཐར། རུ་ཁག་གཉིས་ཀྱི་སྦེ་ག་འགྲན་མཁན་རྣམས་དངོས་སུ་མི་
ཚོགས་ཀྱི་དཀྱིལ་དུ་སླེབས། གཟིགས་མོ་པ་རྣམས་ཀྱིས་ཀི་འབོད་བྱེད་ཅིང་ཐལ་མོ་རྡེབ།
རྔ་སྒྲ་ནི་ཤུགས་ཀྱིས་གྲག་ཅིང་། མི་རྣམས་མདུན་དུ་རུབ་འོངས། སྒྲིག་ལམ་སྐྱོང་མཁན་
གྱི་ན་གཞོན་དག་ཕྱོགས་བཞིར་རྒྱུག་བཞིན་ཏ་ལའི་ལོ་འདབ་ཕར་གཡུག་ཚུར་གཡུག་
བྱེད། རྒན་པ་རྣམས་ཀྱིས་རྔ་རྡུང་བའི་འགྱུར་ཁུགས་དང་བསྟུན་ནས་མགོ་ལྕོག་ལྡེམ་ཞིང་།
རང་ཉིད་ཀྱང་དེ་སྔ་མི་སེམས་བཟི་བར་བྱེད་པའི་འགྱུར་ཁུགས་དེའི་ཁྲོད་སྦེ་ག་འགྲན་
སྡུར་ནང་ཞུགས་པའི་ལོ་ཟླ་དེ་དག་དྲན་འོངས།
འགྲན་སྡུར་ནི་ལོ་བཅོ་ལྔ་བཅུ་དྲུག་གི་བྱིས་པ་རྣམས་ནས་མགོ་བརྩམས། རུ་ཁག་རེ་
ལ་ན་ཚོད་དེའི་བྱིས་པ་གསུམ་རེ་ཡོད། ཁོ་ཚོ་ནི་སྦེ་ག་འགྲན་མཁན་དངོས་མ་མིན་པར།
ཚོགས་རར་ཞུགས་ནས་འགྲན་མགོ་སློང་མཁན་ནོ། །འགྲན་སྐོར་ཐོག་མ་གཉིས་ནི་དུས་
ཚོད་ཐུང་ངུའི་ནང་མཇུག་རྫོགས་སོང་། ཡིན་ནའང་འགྲན་སྐོར་གསུམ་པས་གཡོ་འགུལ་
ཆེན་པོ་ཞིག་བསླངས་བྱུང་སྟེ། རྒྱུན་དུ་མི་གཞན་པའི་མདུན་ནས་སྤྲོ་བ་ཁོང་དུ་མནོན་པའི་
རྒན་པ་རྣམས་ཀྱང་ཡིད་རབ་ཏུ་འགུལ་བྱུང་། ཐེངས་འདིའི་འགྲན་སྡུར་ཡང་འགྲན་སྐོར་
སྔོན་མ་གཉིས་ནང་བཞིན་མགྱོགས་པོར་ཚར་སོང་། ཡང་ན་སྔོན་མ་ལས་ཀྱང་མགྱོགས།
འོན་ཀྱང་། འདི་ལྟ་བུའི་སྦེ་ག་འགྲན་སྡུར་ནི་སྔོན་ཆད་མི་རྣམས་ཀྱིས་ཧ་ལམ་མཐོང་མ་
མྱོང་། འགྲན་ཞུགས་པ་གཉིས་ཀ་ཕན་ཚུན་ཉེ་བར་བཅར་མ་ཐག གཅིག་གིས་གློག་ཞགས་
ལྟར་མྱུར་མོར་འཇུས་པ་ན། སུས་ཀྱང་ཁོའི་ཐབས་རྩལ་མ་མཐོང་མོད། གཞན་པ་དེ་ཐང་
ལ་འགྱེལ་སོང་། ཁོ་གན་རྐྱལ་དུ་ལོག་འདུག གཟིགས་མོ་པ་རྣམས་ཀྱིས་ཐལ་མོ་བརྡབས་
ནས་ཀི་འབོད་བྱེད། སྐབས་ཤིག་ལ། ཐ་ན་དྲག་ཏུ་མཆེད་པའི་རྔ་སྒྲའང་མནན་བྱུང་།
གུང་ཁ་ཝོ་ཧར་གྱིས་ཡར་ལངས་ཤིང་། ཡང་མགྱོགས་པོར་མར་ཙོག རྒྱལ་ཁ་ཐོབ་པའི་
བྱིས་པ་དེའི་རུ་ཁག་ཁྲོད་ཀྱི་ན་གཞོན་གསུམ་མདུན་དུ་བརྒྱུགས་འོངས་ཏེ་ཁོ་རང་ཕྲག་
མགོར་བཀྱགས་ཤིང་། བྲོ་འཆམ་བཞིན་དགའ་སྤྲོའི་ཡོ་ལང་རྣམ་པར་རྒྱས་པའི་མི་ཚོགས་
བརྒྱུད་དེ་སོང་། ཚང་མས་དེ་མ་ཉིད་དུ་བྱིས་པ་དེ་སུ་ཡིན་པ་ཤེས་སོང་། ཁོའི་མིང་ལ་མ་
ཏུའུ་ཁ་ཟེར་ལ། ཨོ་པི་ཨེ་ལི་ཁའི་བུ་རེད།
འགྲན་སྡུར་དངོས་སུ་མགོ་མ་བརྩམས་གོང༌། རྔ་པ་རྣམས་ཀྱིས་རྔ་རྡུང་མཚམས་
བཞག་ནས་ཅུང་ཟད་ངལ་གསོ་བ་ཡིན། ཁོ་ཚོའི་ལུས་ཡོངས་ནས་རྔུལ་ཆུའི་དོག་པ་ཐོར་ཏེ་
འོད་ལམ་ལམ་བྱེད། ཁོ་ཚོས་རླུང་གཡོབ་ཐོགས་ནས་རླུང་གཡོབ་ཅིང་དེམ་ཆུང་བཟུང་ནས་
ཆུ་འཐུང་བ་དང་ཤིང་ཏོག་ཁོ་ལ་ཟ། ཕན་ཚུན་ལ་བཤད་ཞོར་དང་དགོད་ཞོར་དུ་ཉེ་འགྲམ་
གྱི་མི་ལ་ཡང་ཀུ་རེ་རྩེད་མོ་རྩེ། སྔོན་ཏག་ཏག་ལ་བྲེལ་སྣང་གིས་ཁེངས་པའི་ཁ་དབུགས་ད་
ལྟ་བག་ལྷོད་དུ་གྱུར། དེ་ནི་རྔའི་སྟེང་ཆུ་འཁྱག་གཏོར་བ་དང་མཚུངས་སོ། །མི་མང་པོས་དེ་
དུས་ད་གཟོད་ཕྱོགས་བཞིར་མིག་གཡེང་བྱས་ནས། རང་གི་ཉེ་གམ་དུ་ཡར་ལངས་པའམ་
མར་ཙོག་པའི་མི་ལ་ལྟ།
“ངས་ཁྱོད་ཡིན་པ་གསལ་བོར་མ་ཤེས།” ཨེ་ཁ་ཝེ་ཧྥིས་འགྲན་སྡུར་མགོ་བརྩམས་པ་
ནས་རང་གི་གམ་དུ་ལངས་ཡོད་པའི་བུད་མེད་ཅིག་ལ་དེ་ལྟར་བཤད།
“ངས་ཁྱོད་ལ་ཁག་མི་འགེལ།” བུད་མེད་དེས “ངས་མི་འདི་འདྲའི་མང་པོ་ཞིག་
གཏན་ནས་མཐོང་མ་མྱོང་། གོ་ཐོས་སུ་ཨོ་གུང་ཁ་ཝོས་ཁྱོད་ཅུང་ཟད་མིན་ན་མེ་མདས་
བསད་སོང་ཟེར། དེ་ནི་བདེན་པ་ཡིན་ནམ” ཟེར།
“བདེན་པ་ཡིན། ངའི་སྙིང་ཉེ་བའི་གྲོགས་མོ། ང་ད་དུང་ལྷོད་ལ་བབས་ཏེ་དོན་དག་
དེ་ཁྱོད་ལ་གླེང་མི་ཐུབ།”
“ཁྱོད་ཀྱི་སྲུང་མ་གཉིད་ལ་མ་ཤོར་བ་བཟང་ཨང་། བདག་གི་གྲོགས་མོ། ངའི་བུ་མོ་ཨེ་
ཅིན་མ་བདེ་མོ་ཡིན་ནམ།”
བར་སྐབས་འདིར་མོ་ཧ་ཅང་བདེ། མོ་མུ་མཐུད་དུ་འཚོ་ཐུབ་ཀྱང་སྲིད།”
“ངས་ཀྱང་དེ་ལྟར་དྲན། མོ་ད་ལྟ་ལོ་དུ་ཡིན་ནམ།”
“ལོ་བཅུ་ལ་ཉེ།”
“ངས་བསམས་ན་འཚོ་ཐུབ་ངེས། བྱིས་པ་འདིའི་རིགས་སྤྱིར་བཏང་དུ་ལོ་དྲུག་ཡོལ་
རྗེས། མང་ཆེ་བ་འཚོ་ཐུབ་ངེས།”
“དེ་ལྟར་ཡིན་པར་སྨོན།” ཨེ་ཁ་ཝེ་ཧྥིས་བཤད་ཞོར་དུ་དངན་པ་རིང་བོ་ཞིག་ཤོར།
ཨེ་ཁ་ཝེ་ཧྥི་དང་མཉམ་དུ་གླེང་མོ་བགྱི་མཁན་གྱི་བུད་མེད་དེའི་མིང་ལ་ཆི་ཨེ་ལོ་
ཟེར། མོ་ནི་དེའུ་འཔུར་བྲག་ཕུག་གི་ལྷ་ཨ་གེ་པ་ལའི་མཆོད་དཔོན་མ་ཡིན། དུས་རྒྱུན་གྱི་
འཚོ་བའི་ཁྲོད་དུ། ཆི་ཨེ་ལོ་ནི་ཡུགས་མོ་ཞིག་ཡིན་ལ། མོར་བྱིས་པ་གཉིས་ཡོད། མོ་དང་ཨེ་
ཁ་ཝེ་ཧྥི་གཉིས་ནི་གྲོགས་མོ་ཡིན། མོ་གཉིས་ཀས་ཚོང་རའི་ནང་ཐོག་ཁེབས་གཅིག་སྤྱོད་
ཅིང་། མོ་ནི་ཨེ་ཁ་ཝེ་ཧྥིའི་བུ་མོ་ཁེར་སྐྱེས་ཨེ་ཅིན་མ་ལ་ལྷག་ཏུ་དུངས་པས། མོས “ངའི་བུ་
མོ” ཞེས་འབོད། མོས་རྣམ་ཀུན་སྲན་གོར་སོགས་ཉོས་ཚེ་ཁ་ཤས་ཨེ་ཁ་ཝེ་ཧྥིར་བགོས་ཏེ་
ཨེ་ཅིན་མར་བསྐུར་ངེས། རྒྱུན་གྱི་འཚོ་བའི་ཁྲོད་ཆི་ཨེ་ལོ་མཐོང་མྱོང་མཁན་ཀུན་གྱིས། མོ་
ནི་ཨ་གེ་པ་ལའི་རྣམ་ཤེས་ལུས་ལ་ཞུགས་དུས་ཁ་ནས་བཟང་ངན་གྱི་ལུང་སྟོན་མཁན་དེ་
རེད་ཟེར་ན་རྣར་མི་འགྲོ་ཟེར།
རྔ་པས་ཡང་བསྐྱར་རྔ་རྡུང་བཟུང་བ་ན། མཁའ་དབུགས་ནི་འདར་ཡོམ་བྱེད་ལ། དེ་ནི་
གཞུ་མོ་ཞིག་འཐེན་ནས་ཇེ་དོམ་དུ་འགྲོ་བ་དང་ཨ་ན་མ་ན་རེད།
སྦེ་ག་རུ་ཁག་གཉིས་ཀ་ས་སྟོང་ཞིག་ཏུ་གྲལ་ཤར་གཉིས་སུ་བསྒྲིགས། ན་གཞོན་ཞིག་
རང་གི་རུ་ཁག་ལས་ཕྱི་ལ་མཆོངས་ཤིང་བྲོ་འཁྲབ་བཞིན་རུ་ཁག་གཞན་པ་དེའི་མདུན་དུ་
ཕྱིན་ནས། མཛུབ་མོས་རང་གིས་བདམས་པའི་མི་དེ་བསྟན། དེ་ནས་ཁོ་གཉིས་མཉམ་དུ་བྲོ་
འཁྲབ་བཞིན་དཀྱིལ་དབུས་ཀྱི་ས་སྟོང་དུ་ལོག་ཅིང་། ཕན་ཚུན་དལ་གྱིས་ཉེ་སར་བཅར།
རུ་ཁག་གཅིག་ལ་སྦེ་ག་འགྲན་མཁན་བཅུ་གཉིས་ཡོད། རུ་ཁག་གཉིས་ཀས་རེས་
བསྐོར་ནས་འགྲན་སློང་བ་རེད། ཤན་འབྱེད་པ་གཉིས་ཀ་སྦེ་ག་འགྲན་མཁན་གྱི་ཕྱོགས་
བཞིར་ཕར་འགྲོ་ཚུར་འོང་བྱེད། ཁོ་ཚོས་སྦེ་ག་འགྲན་མཁན་གཉིས་ཀའི་སྟོབས་ཤུགས་
འདྲ་མཉམ་ཡིན་དུས་མཚམས་འཇོག་ཏུ་འཇུག འགྲན་སྐོར་ཐེངས་ལྔ་པ་དེ་ལྟར་མཚམས་
བཞག་པ་རེད། མི་སེམས་འགུལ་བར་བྱེད་པའི་དུས་ནི་ཏག་ཏག་འགྲན་ཞུགས་པ་ཅིག་ཤོས་
ཐང་ལ་བསྒྱེལ་བའི་སྐབས་ཡིན། མི་ཚོགས་ཀྱི་ཀི་འབོད་སྤྲིན་རུམ་དུ་ཟུག་ཅིང་ཕྱོགས་བཞི་
འདར་ཞིང་སྐྱོམ་ལ། ཐ་ན་ཁྱིམ་མཚེས་གྲོང་ཚོ་དག་གིས་ཀྱང་གོ་བར་འགྱུར།
མཇུག་མཐའི་འགྲན་སྡུར་རུ་ཁག་གཉིས་ནི་སྣེ་འདྲེན་པའི་འགྲན་སྡུར་ཡིན། ཁོ་ཚོ་
གྲོང་ཚོ་དགུ་བོའི་ཕུལ་དུ་བྱུང་བའི་སྦེ་ག་འགྲན་མཁན་ཡོངས་ལས་བདམས་ཐོན་བྱུང་བ་
ཡིན། མི་རྣམས་ཀྱིས་གཅིག་ཁ་གཅིག་གིས་ཕྲོགས་ཏེ་ད་ལོར་སུ་ཞིག་རྒྱལ་བར་ཚོད་དཔག་
བྱེད། ན་ནིང་གི་འགྲན་སྡུར་སྐབས། ཤན་འབྱེད་པས་དུས་ཚོད་ཇེ་རིང་དུ་བཏང་ནའང་།
ཁོ་ཚོ་སུས་ཀྱང་སུ་ཐང་ལ་བསྒྱེལ་མ་ཐུབ། ཁོ་ཚོས་སྦེ་ག་འགྲན་པའི་ཐབས་རྩལ་གཅིག་
འདྲ་ཡིན་ལ། ཕྱོགས་གཉིས་ཀས་ཕན་ཚུན་གྱི་འགྲན་རྩལ་བློར་ངེས་ཡོད། ད་ལོར་ཡང་འདྲ་
མཉམ་ཡིན་ཡང་སྲིད།
ས་སྲོས་བསླེབ་ལ་ཉེ་དུས། ཁོ་གཉིས་ཀྱི་འགྲན་སྡུར་ད་གཟོད་མགོ་བརྩམས། གཟིགས་
མོ་པ་ཡོངས་ཀྱིས་བླ་བོར་བ་བཞིན་ཧྲིག་གེར་ཅེར་འདུག ན་གཞོན་གཉིས་ཀས་བྲོ་འཁྲབ་
ཀྱིན་དཀྱིལ་དབུས་ཀྱི་ཐང་སྟོང་དུ་སླེབས་དུས། མི་རྣམས་ཀྱིས་དུས་མཉམ་དུ་མདུན་དུ་
བཙིར་བྱུང་། ཏ་ལའི་ལོ་མས་ཀྱང་ཁོ་ཚོར་ཕྱི་སྣུར་སྟེག་ཏུ་འཇུག་མ་ཐུབ།
དབྱི་ཁེ་ཙུའུ་ཡིས་ལག་གཡས་པ་མདུན་དུ་བསྲིངས་མ་ཐག ཨོ་ཁ་ཧྥི་ཡིས་དམ་དུ་
བཟུང་བྱུང་། ཁོ་གཉིས་ཕན་ཚུན་འཐམ་བྱུང་། འདི་ནི་བྲེད་ཤ་ལངས་པའི་འགྲན་སྡུར་ཞིག་
ཡིན། དབྱི་ཁེ་ཙུའུ་ཡིས་རྐང་པ་གཡས་པ་ཨོ་ཁ་ཧྥིའི་རྒྱབ་ཕྱོགས་སུ་བསྲིངས་ནས་རྐང་
མཐིལ་སྲ་ཚུགས་པར་བྱས། ཁོས་ལྡེམ་རྩལ་ཆེ་བའི “ཨེ་ཅིའི” འགྲན་སྟངས་བཀོལ་ནས་
ཕ་རོལ་པོ་རྒྱབ་ཏུ་གཡུགས་བསམ་མོད། ཕྱོགས་གཉིས་ཀས་ཕ་རོལ་པོའི་བསམ་ཚུལ་རྟོགས་
སོང་། གཟིགས་མོ་པ་རྣམས་ཀྱིས་མདུན་དུ་བཙིར་ཏེ་རྔ་པ་དག་བསྣུབས་སོང་། སྨྱོ་ཧམ་དྲག་
པའི་འགྱུར་ཁུགས་ནི་སྒྲ་རྐྱང་བ་ཙམ་མ་ཡིན་པར། དེ་ནི་མི་རྣམས་ཀྱི་སྙིང་གི་འཕར་ལྡིང་
ལ་བརྒྱུས་པ་དང་འདྲ་བྱུང་།
ད་ལྟ་སྦེ་ག་འགྲན་སྡུར་མཁན་གཉིས་ཀས་ཕན་ཚུན་ལ་འཇུས་ནས་འགུལ་ཙམ་ཡང་
མི་བྱེད། ཁོ་གཉིས་ཀྱི་དཔུང་བ་དང་བརླ། ཕྲག་གཞུང་གི་ཤ་གནད་རྣམས་འབུར་དུ་དོད་
ཅིང་འགུལ་བཞིན་འདུག འདི་ཡང་རྒྱལ་ཕམ་གྱི་དབྱེ་འབྱེད་དཀའ་བའི་འགྲན་སྡུར་ཞིག་
ཡིན་པ་འདྲ། ཤན་འབྱེད་པ་གཉིས་མདུན་དུ་ཕྱིན་ནས་ཁོ་གཉིས་ཁ་ཁར་གཏོང་གྲབས་
བྱེད་སྐབས། དབྱི་ཁེ་ཙུའུ་ཡིས་གློ་བུར་དུ་སེམས་ཤུགས་བསྐྱེད་དེ་པུས་མོ་ཡ་གཅིག་ཐང་དུ་
བཙུགས་ཤིང་། འགྲན་ཡ་རང་གི་མགོ་ཐོག་ནས་རྒྱབ་ཏུ་གཡུག་བསམས་མོད། ཐབས་རྩལ་
དེ་ཕམ་སོང་། ཨོ་ཁ་ཧྥིས་ཨ་མ་ཏི་ཨོ་ལའི་གློག་ཞགས་ཇི་བཞིན་རྐང་པ་གཡས་པ་ཧོབ་ཀྱིས་
འགྲན་ཡའི་མགོ་ཐོག་ནས་ཕར་གཡུགས། མི་ཚོགས་ཀྱིས་འབྲུག་སྒྲ་ལྡིར་བ་བཞིན་དགའ་
འབོད་ལྷང་ལྷང་སྒྲོག ཨོ་ཁ་ཧྥིར་དགའ་མཁན་ཡོངས་ཀྱིས་ཁོ་རང་མཁའ་ལ་བཏེགས་ནས་
ཁྱིམ་དུ་ལོག་སོང་། མི་རྣམས་ཀྱིས་གཞས་བཏང་ནས་ཁོར་བསྟོད་བསྔགས་བྱེད་ལ། བུད་
མེད་ལོ་གཞོན་ཚོས་ལག་པ་རྡེབ་ཀྱིན་གླུ་གཞས་ལེན།
སུ་ཡིས་ང་ཚོ་གྲོང་ཚོའི་ཆེད་དུ་སྦེ་ག་འགྲན།
ཨོ་ཁ་ཧྥི་ཡིས་ང་ཚོ་གྲོང་ཚོའི་ཆེད་དུ་སྦེ་ག་འགྲན།
ཁོས་མི་བརྒྱ་ཕྲག་ཐང་ལ་བསྒྱེལ་མྱོང་ངམ།
ཁོས་མི་བརྒྱ་ཕྲག་ཐང་ལ་བསྒྱེལ་མྱོང་།
ཁོས་ཞི་མི་བརྒྱ་ཕྲག་ཐང་ལ་བསྒྱེལ་མྱོང་ངམ།
ཁོས་ཞི་མི་བརྒྱ་ཕྲག་ཐང་ལ་བསྒྱེལ་མྱོང་།
དེས་ན་ཁོར་ང་ཚོའི་ཆེད་དུ་འཐབ་འཛིང་བྱོས་ཞེས་བརྗོད་རོགས།

༧
དབྱི་ཁོ་མེ་ཧྥི་ན་ཨོ་གུང་ཁ་ཝོའི་ཁྱིམ་དུ་ལོ་གསུམ་ལ་བསྡད། ཝུའུ་མུའུ་ཨོ་ཧྥེ་ཡའི་
རྒན་པ་རྣམས་ཀྱིས་ཁོ་རང་བརྗེད་ཟིན་པ་འདྲ། ཁོ་ནི་ཆར་དུས་ཀྱི་ཤིང་འབྲས་མུའུ་ཧྲུའུ་
ཡི་ལྗང་མྱུག་བཞིན་སྐྱེས་པ་ཧ་ཅང་མགྱོགས་ལ་སྟོབས་ཤུགས་ཀྱིས་འབར་ཡོད། ཁོ་ནི་རང་
གི་ཁྱིམ་ཚང་གསར་བ་འདི་དང་ཡོངས་སུ་གོམས་ཟིན། ཨེན་ཝོ་དབྱི་ཨེར་མཚོན་ན་ཁོ་ནི་
ཕུ་བོ་ཞིག་དང་འདྲ། ཐོག་མ་ནས་ཁོ་ལས་ལོ་ན་ཆུང་བའི་བྱིས་པ་འདིར་ཚེ་སྲོག་གི་མེ་ལྕེ་
གསར་བ་ཞིག་སྦར་སོང་། ཁོས་ཨེན་ཝོ་དབྱི་ཨེ་ལ་རང་ཉིད་ནར་སོན་ཟིན་པའི་ཚོར་བ་
སྤྲད། ཁོ་ཚོས་དེ་སྔ་བཞིན་མཚན་མོ་རེ་རེར་ཨ་མས་ནུབ་ཚལ་གཡོ་བར་བལྟས་ནས་དུས་
འདའ་བར་མི་བྱེད་པར། ཨོ་གུང་ཁ་ཝོའི་དབུས་ཁང་དུ་ཁོར་འདུག་རོགས་བྱེད་པའམ།
ཡང་ན་ཁོས་ཏ་ལའི་ཁུ་བ་བཙིར་ནས་དགོང་མོའི་མཆོད་ཆང་བྱེད་པར་ལྟ་བར་འགྲོ། ཨ་
མའམ་ཨ་ཕའི་ཆུང་མ་གཞན་པས་ཁོ་བོས་ནས་སྟག་ཤར་གྱི་ལས་ཀ་སྒྲུབ་ཏུ་འཇུག་པ་སྟེ།
དཔེར་ན་ཤིང་གཏུབ་པའམ་འབྲུ་རྡུང་བ་སོགས་ཁྱིམ་ལས་གཉེར་དུས། ཨེན་ཝོ་དབྱི་ཨེ་
རབ་ཏུ་མགུ་བར་འགྱུར། ནུ་བོ་དང་ནུ་མོ་ཚོས་རེ་ཞུ་དེ་འདྲ་བརྒྱུད་སྒྲོག་ཞུ་དུས། ཁོས་དེ་ནི་
ཤིན་ཏུ་དཀའ་མདོག་གིས་སྐད་ཆེན་པོས་བུད་མེད་རྣམས་ནི་དེ་འདྲའི་སུན་པ་ལ་ཟེར།
བུ་ནར་སོན་པ་དེར་ཨོ་གུང་ཁ་ཝོ་ཤིན་ཏུ་དགའ། ཁོས་དེ་ནི་དབྱི་ཁོ་མེ་ཧྥི་ནར་འབྲེལ་
བ་ཡོད་པ་གསལ་བོར་ཤེས། ཁོས་ཨེན་ཝོ་དབྱི་ཨེ་ནི་སྟོབས་དང་ལྡན་པའི་སྟར་ཤར་ཞིག་ཏུ་
འགྱུར་བ་དང་། ཕ་རྒན་གཤེགས་ནས་མེས་པོ་རྣམས་ཀྱི་འདུག་རོགས་སུ་ཕེབས་རྗེས་ཁྱིམ་
འདིའི་ཁག་ཁུར་ཐམས་ཅད་འཁུར་ཐུབ་པར་རེ་བ་འཆང་བཞིན་ཡོད། ཁོས་ཁོ་འབྱོར་ལྡན་
པ་ཞིག་ཏུ་འགྱུར་བ་དང་། འབྲུ་མཛོད་ནང་དུ་འབྲུ་འདང་ངེས་ཡོད་ཅིང་དུས་ལྟར་མེས་
པོར་མཆོད་པ་འབུལ་བར་ཡང་རེ་བ་འཆང་བཞིན་ཡོད། དེ་བས་ཨེན་ཝོ་དབྱི་ཨེ་ཡིས་བུད་
མེད་རྣམས་ནི་སུན་པ་ལ་ཞེས་འཁང་ར་བྱེད་དུས། ཁོ་ཤིན་ཏུ་དགའ། དེས་ཁོས་མ་འོངས་
པར་ཁྱིམ་འདིའི་བུད་མེད་དབང་དུ་བསྒྱུར་ཐུབ་པ་མཚོན། སྟོབས་འབྱོར་ཅི་འདྲ་ལྡན་ཡང་།
མི་ཞིག་གིས་རང་གི་བུད་མེད་དང་བྱིས་པ་རྣམས(ལྷག་པར་དུ་བུད་མེད་རྣམས)དབང་དུ་
བསྒྱུར་མ་ཐུབ་ཚེ། ཁོ་ནི་སྟག་ཤར་ཞིག་ཏུ་རྩི་ཐབས་བྲལ། དེ་ནི་གླུ་གཞས་ཤིག་ཏུ་འཁོད་
པའི་སྐྱེས་པ་དེ་ནང་བཞིན། ཆུང་མ་བཅུ་གཅིག་ཡོད་རུང་། སྐྱོ་མ་ཙམ་ཡང་བཏུང་རྒྱུ་མེད་
ཟེར་བ་ལྟར་རོ། །
དེ་བས་ཨོ་གུང་ཁ་ཝོས་བྱིས་པ་རྣམས་ཁོའི་དབུས་ཁང་དུ་ཡོང་ནས་ཁོ་དང་ལྷན་དུ་
སྡོད་པར་སྐུལ་མ་གཏོང་། ཁོས་ཁོ་ཚོར་མེས་པོ་ཚོའི་གཏམ་རྒྱུད་བཤད་ཅིང་། དེ་དག་ནི་
སྟར་ཤར་གྱི་དཔའ་ངར་མཚོན་ཞིང་དྲག་ཤུགས་དང་ཁྲག་བཞུར་བའི་གཏམ་རྒྱུད་འབའ་
ཞིག་ཡིན། ཨེན་ཝོ་དབྱི་ཨེ་ཡིས་སྟག་ཤར་ཞིག་ཡིན་ཚེ་སྟོབས་དང་དཔའ་ངར་འཛོམས་
དགོས་པ་ཤེས། འོན་ཀྱང་། རྒྱུ་མཚན་གང་ཡིན་མ་ངེས་མོད། ཁོས་རྒྱུན་པར་ཨ་མས་བཤད་
པའི་གཏམ་རྒྱུད་དེ་དག་བརྗེད་པ་མེད། མོས་ད་དུང་བྱིས་པ་ཆུང་བ་རྣམས་ལ་གཏམ་རྒྱུད་
དེ་དག་འཆད་ཀྱིན་པ་གོར་མ་ཆག་སྟེ། བློ་རིག་བཀྲ་བའི་རུས་སྦལ་གྱི་གཏམ་རྒྱུད་དང་།
མིང་ལ་ཨེ་ནེ་ཁོ་ཨེན་ཐི་ཨོ་པ་ཟེར་བའི་བྱ་ཞིག་གིས་སྲོག་ཆགས་ཚང་མར་སྦེ་ག་འགྲན་
ནས་མཐའ་མར་ཞི་མི་ཞིག་གིས་ཕམ་པར་བརྒྱབ་པའི་གཏམ་རྒྱུད། ཁོས་ཨ་མས་རྒྱུན་པར་
གནའ་སྔ་མོར་གནམ་ས་གཉིས་ཀྱིས་ཁ་རྩོད་བྱས་པའི་གཏམ་རྒྱུད་དང་། ཉིན་བདུན་ལ་
བསྟུད་མར་ཆར་མ་བབས་པས་ལོ་ཏོག་ཡོངས་རྫོགས་བསྐམས་པ་དང་། མི་རྣམས་ལྟོགས་ཤི་
ཐེབས་ཤིང་། འཇོར་ནི་རྡོ་བ་བཞིན་སྲ་བའི་ས་གཞིའི་སྟེང་ཕོག་པ་ཙམ་གྱིས་ཆག་འགྲོ་བས།
བེམ་པོ་རྣམས་དུར་སྦས་བྱ་མ་ཐུབ་པར་ལུས། རྗེས་སུ་མི་རྣམས་ཀྱིས་གླག་རྒོད་ལྷ་ཡུལ་དུ་
ཞུ་འབུལ་བྱེད་དུ་མངགས་ཤིང་། གླག་རྒོད་ཀྱིས་གནམ་རྒན་མའི་སེམས་པ་བསྒུལ་ཆེད་
མི་ཡུལ་གྱི་ཕོ་མོའི་དཀའ་ཚེགས་བརྗོད་པའི་གླུ་ཞིག་བླངས། ཨ་མས་གླུ་དབྱངས་དེ་ལེན་
ཐེངས་རེར། ཨེན་ཝོ་དབྱི་ཨེར་རང་ཉིད་རྒྱང་རིང་གི་མཁའ་དབྱིངས་སུ་སླེབས་པ་དང་། ས་
གཞིའི་ཕོ་ཉ་སྟེ་གླག་རྒོད་ཀྱིས་བླངས་པའི་ཞུ་འབུལ་གླུ་གཞས་རྣ་བར་ལྷུང་བ་ལྟ་བུའི་ཚོར་
སྣང་སྐྱེས། མཇུག་ཏུ་གནམ་རྒན་མའི་སེམས་པ་ཅུང་ཟད་འགུལ་བས། ཆར་བ་ཁོ་ཁོ་མུའུ་
ཧྲུའུ་ཡི་ཁུད་དུ་གཅུད་དེ་གླག་རྒོད་ལ་སྤྲད། ཡིན་ཡང་ཕྱིར་ལོག་པའི་ལམ་དུ་གླག་རྒོད་ཀྱི་
སྡེར་མོ་རྣོན་པོས་ལོ་མ་དབྲལ་བས་སྔ་ན་ཡོད་མ་མྱོང་བའི་ཆར་བ་ཆེན་པོ་བབས། ཆར་
གྱིས་བངས་པའི་གླག་རྒོད་ཕྱིར་འཕུར་ནས་སྐད་བསྐྱལ་མ་ཐུབ། ཁོས་རྒྱང་རིང་དུ་མེ་འོད་
ལམ་ལམ་འཕྲོ་བ་མཐོང་བས་དེར་འཕུར། དེ་རུ་མི་ཞིག་གིས་མཆོད་རྫས་འབུལ་བ་མཐོང་
བྱུང་། གླག་རྒོད་ཀྱིས་མེ་ཕུང་གི་འགྲམ་དུ་ལུས་པོ་སྐེམ་ཞིང་། མཆོད་རྫས་ཀྱི་ནང་ཁྲོལ་ཟ་
ཡག་བྱས།
འདི་ནི་ཨེན་ཝོ་དབྱི་ཨེ་ཉན་པར་སྤྲོ་བའི་གཏམ་རྒྱུད་ཀྱི་རིགས་ཡིན། འོན་ཀྱང་ད་
ལྟ་ཁོས་ཤེས་སོང་། གཏམ་རྒྱུད་འདིའི་རིགས་ནི་ཤེས་རྒྱ་མེད་པའི་བུད་མེད་དང་བྱིས་པ་
ཚོས་མཉན་རྒྱུ་རེད། ཁོའི་ཕ་རྒན་གྱིས་ཁོ་རང་སྟག་ཤར་སྟག་འདྲ་འདྲ་ཞིག་འཁྱོང་བའི་
རེ་བ་བཅངས་ཡོད། དེ་བས་ཁོས་བུད་མེད་རྣམས་ཀྱི་གཏམ་རྒྱུད་ལ་ཉན་མི་འདོད་པའི་
བཟོ་བསྟན། དེ་ལྟར་བྱས་ཚེ། ཁོས་ཕ་རྒན་དངོས་གནས་དགའ་སྤྲོ་སྐྱེས་པ་མཐོང་ལ། ཁོར་
གཅར་རྡུང་ཡང་མི་བྱེད། དེ་བས། ཨེན་ཝོ་དབྱི་ཨེ་དང་དབྱི་ཁོ་མེ་ཧྥི་ན་གཉིས་ཀྱིས་ཨོ་
གུང་ཁ་ཝོས་བཤད་པའི་རུས་རྒྱུད་བར་གྱི་འཐབ་འཁྲུག་གི་གཏམ་རྒྱུད་དང་། ཡང་ན་ལོ་ངོ་
མང་པོའི་ཡར་སྔོན་དུ་ཁོས་དགྲ་བོ་ཞིག་ཇི་ལྟར་བདས་པ་དང་། ཕ་རོལ་པོ་ཕམ་པར་བརྒྱབ་
པ། ཁོའི་ལག་ཏུ་མི་མགོ་དང་པོ་ཇི་ལྟར་ཡོང་བ་སོགས་ཀྱི་གཏམ་རྒྱུད་ལ་ཉན་དུ་ཡོང་། ཁོ་
ཚོ་མུན་ནག་ཁྲོད་བསྡད་ཅིང་མེ་འོད་ཟ་ཟིའི་འོག་ཕྱོགས་གཅིག་ནས་ཁོས་གཏམ་རྒྱུད་དེ་
དག་བཤད་པར་མཉན་པ་དང་། ཕྱོགས་གཞན་ཞིག་ནས་བུད་མེད་རྣམས་ཀྱི་ཟས་གཡོ་བར་
བསྒུགས། ཟས་གཡོས་ཚར་རྗེས། ཆུང་མ་རེ་རེས་ཁྱོ་གར་ལྡུར་ཐུག་དང་ཁུ་བ་ཕོར་གང་རེ་
ཁྱེར་ཡོང་ཞིང་། སྐབས་དེར་ད་གཟོད་སྣུམ་སྒྲོན་བཀར་བ་དང་། ཨོ་གུང་ཁ་ཝོས་སྔོན་ལ་
ཕོར་བ་རེ་རེ་བཞིན་མྱངས་རྗེས། ཨེན་ཝོ་དབྱི་ཨེ་དང་དབྱི་ཁོ་མེ་ཧྥི་ནར་ཟས་སྐལ་སྟེར།
ཟླ་བ་རེ་རེ་དང་། དུས་ཚིགས་རེ་རེ་བཞིན་འདས་སོང་། དེར་མཐུད་ནས་ཆ་ག་པ་
སླེབས་བྱུང་། ཆ་ག་པ་ནི་ལོ་མང་པོར་ཡོང་མ་མྱོང་། རྒན་པ་རྣམས་ཀྱིས་བཤད་ན། ཆ་ག་
པ་ནི་མི་རབས་རེའི་མི་ཚེའི་ཁྲོད་ཐེངས་རེར་མངོན་པ་དང་། བསྟུད་མར་ལོ་བདུན་ལ་ལོ་
རེ་རེ་བཞིན་མངོན་ལ། དེ་ནས་ཁ་གྱེས་ཏེ་མི་ཚེ་གཞན་དེ་རོལ་བར་བུད་འགྲོ་ཟེར། དེའི་
སྐབས་སུ་ཁོ་ཚོ་རྒྱང་རིང་གི་བྲག་ཕུག་ནང་འཕུར་འགྲོ་ཞིང་། གཟུགས་པོ་ཐུང་བའི་མའི་
རུས་རྒྱུད་ཅིག་གིས་བདག་དམ་བྱེད་ཅིང་། མི་ཚེ་གཞན་དེ་རྫོགས་རྗེས་མིའུ་ཐུང་གིས་བྲག
ཕུག་གི་སྒོ་ཕྱེ་བ་ན། ཆ་ག་པ་རྣམས་ཡང་བསྐྱར་ཝུའུ་མུའུ་ཨོ་ཧྥེ་ཡར་འཕུར་འོངས།
ཆ་ག་པ་འཕུར་ཡོང་དུས། ལོ་ཏོག་བསྡུས་ཚར་མ་ཐག་ཡིན་ལ། གྲང་ངར་ཆེ་བའི་རླུང་
དུས་དང་འཁེལ་ཡོད་པས། ཆ་ག་པས་ཞིང་ནང་གི་རྩྭ་ལྡུམ་ཡོངས་སུ་འཆོས་ཚར་སོང་།
ཆ་ག་པ་འཕུར་ནས་སླེབས་དུས། ཨོ་གུང་ཁ་ཝོ་དང་བྱིས་པ་གཉིས་ཀས་སྒོ་ར་ཞིག་
གསོ་བྱེད་སྒང་ཡིན། དེ་ནི་སྟོན་སྡུད་དུས་ཚིགས་ཡལ་རྗེས་ཀྱི་ལས་ཀ་ལྕི་མོའི་རིགས་ཡིན།
ཁོ་ཚོས་གྱང་སྟེང་དུ་ཏ་ལའི་ལོ་མ་མཐུག་པོར་བཀབ་སྟེ་ཆར་དུས་འབྱུང་བར་བསུ་མ་བྱེད།
ཨོ་གུང་ཁ་ཝོ་གྱང་རའི་ཕྱི་ལོགས་སུ་ཡོད་ལ། བྱིས་པ་རྣམས་ནང་རོལ་ཏུ་ཡོད། གྱང་གི་སྟོད་
རྒྱུད་དུ་ཁུང་བུ་ཁ་ཤས་བཏོད་འདུག་ལ། གྱང་གི་ཕྱི་ནང་གཉིས་བརྟོལ་ཡོད་པས། ཨོ་གུང་ཁ་
ཝོས་ཁུང་བུ་ཆུང་ཆུང་དེ་དག་ལས་ཐ་གུ་བྱིས་པ་ཚོར་བྱིན། ཁོ་ཚོས་ཐ་གུས་ཕུར་བུའི་སྟེང་
དཀྱུས་གཅིག་བརྒྱབ་ནས་ཕྱིར་ཁོར་སྤྲད་ཚེ། གྱང་སྟེང་བརྟན་པོར་འགྱུར།
བུད་མེད་དག་སྡོང་ཕྲུག་གི་གསེབ་ཏུ་ཆ་མ་འཐུ་རུ་བུད་སོང་ལ། བྱིས་པ་རྣམས་ཀྱང་
ཁྱིམ་མཚེས་ཚང་ལ་རྩེད་མོར་བུད་སོང་། མཁའ་ནས་ལྡང་བའི་རླུང་གིས་མི་རྣམས་གཉིད་
དུབ་ཏུ་འཇུག ཨོ་གུང་ཁ་ཝོ་དང་བྱིས་པ་གཉིས་ཀས་སྐད་ཕྲན་ཙམ་ཡང་མི་ཕྱུང་བར་ལས་
ཀའི་ནང་མགོ་འཁོར་འདུག ཁོ་ཚོས་ཏ་ལའི་ལོ་མ་གསར་བ་ཞིག་གྱང་ཁར་བཀབ་པའམ།
ཡང་ན་ཟུར་དུ་རྒུམ་བུ་རྒུམ་པའི་མོ་བྱ་དེས་ལོ་འདབ་སྐམ་པོ་སློག་དུས་ད་གཟོད་དབེན་
འཇགས་དེ་དཀྲོགས་པར་བྱེད།
གློ་བུར་དུ། གྲིབ་ནག་རིང་ངེ་བ་ཞིག་གིས་ས་གཞི་གཡོགས་བྱུང་། ཉི་མ་ནི་སྤྲིན་ནག་
གི་ཁོང་དུ་འཛུལ་བ་འདྲ། ཨོ་གུང་ཁ་ཝོས་ལག་གི་ལས་ཀ་བཞག་ཅིང་མགོ་བོ་ཡར་ལ་
བཀྱགས་ནས། ལོ་གཅིག་གི་དུས་ཚིགས་འདིའི་ནང་དུ་ཆར་བ་འབབ་ག་ལ་སྲིད་སྙམ་ནས་
ཡར་ལྟ་མར་ལྟ་བྱེད། ཏག་ཏག་སྐབས་དེར། ཕྱོགས་བཞི་མཚམས་བརྒྱད་ཀུན་ཏུ་དགའ་
འབོད་ཀྱི་སྒྲས་ཁྱབ་འོངས། ཚ་གདུག་ཁྲོད་སྒྱིད་ལུག་པའི་ཝུའུ་མུའུ་ཨོ་ཧྥེ་ཡ་དེ་མ་ཉིད་དུ་
ཟང་ཟིང་དུ་གྱུར།
“ཆ་ག་པ་སླེབས་བྱུང་།” ག་ས་གང་དུ་མི་རྣམས་ཀྱིས་དགའ་འབོད་སྒྲོག ཕོ་མོ་ཚང་
མ་དང་བྱིས་པ་ཡོངས་ཀྱིས་ལག་གི་ལས་ཀ་དང་རོལ་རྩེད་དོར་ཅིང་། ཐང་སྟོང་དུ་བརྒྱུགས་
ཏེ་མཐོང་དཀོན་པའི་རྣམ་པ་དེར་ལྟ། ཆ་ག་པ་ལོ་མང་པོར་ཡོང་མ་མྱོང་བས། རྒན་པ་རྣམས་
མ་གཏོགས་གཞན་དག་གིས་མཐོང་མ་མྱོང་།
སྔོན་ལ་ཆ་ག་པ་ཉུང་ཙམ་ལས་འཕུར་མ་ཡོང་། དེ་ནི་ས་ངོས་བརྟག་དཔྱད་དུ་མངགས་
པའི་རུ་འདྲེན་དམག་དཔུང་རེད། དེར་མཐུད་ནས་ས་ངོས་སྙོམས་ཐིག་གི་མཚམས་སུ་དལ་
གྱིས་འགུལ་བའི་དངོས་པོ་ལོག་ལོག་ཅིག་མཐོང་འོང་། དེ་ནི་མཐའ་དབུས་མེད་པའི་སྤྲིན་
ནག་ཕུང་བོ་ཞིག་ཝུའུ་མུའུ་ཨོ་ཧྥེ་ཡའི་ཕྱོགས་སུ་ལྡང་འོང་བ་དང་མཚུངས། ཡུད་ཙམ་གྱིས་
ནམ་མཁའི་ཕྱེད་ཙམ་བསྒྲིབས་སོང་། འཚང་ཁ་ཤིག་ཤིག་གི་ཕུང་བོ་དེའི་ཁྲོད་དུ་འོད་ཆེམ་
ཆེམ་གྱི་མིག་ཆུང་ཆུང་མང་པོ་མངོན་བྱུང་ལ། དེ་ནི་འོད་ལམ་ལམ་གྱི་རྡུལ་འཚུབ་དང་
འདྲ། དེ་ནི་དངོས་གནས་བརྗིད་རྔམ་གྱིས་ཁྱོགས་པའི་ལྗོངས་རྣམ་ཞིག་རེད། དེ་ལ་སྟོབས་
ཤུགས་དང་མཛེས་པས་སྤུད་འདུག
སྐབས་དེར་མི་རྣམས་གང་སར་འགྲོ་ཞིང་སེམས་འགུལ་ཐེབས་པའི་ངང་ནས་གླེང་
མོ་ཅི་རིགས་བྱེད། མི་ཚང་མས་ཆ་ག་པས་ཝུའུ་མུའུ་ཨོ་ཧྥེ་ཡར་ཞག་བཞུགས་གནང་བའི་
རེ་བ་འཆང་། ཆ་ག་པ་ནི་ལོ་མང་པོར་ཝུའུ་མུའུ་ཨོ་ཧྥེ་ཡར་ཡོང་མ་མྱོང་ནའང་། མི་རྣམས་
ཀྱིས་དེ་ནི་ཞིམ་མངར་ལྡན་པའི་ཁ་ཟས་ཤིག་ཡིན་པ་ཤེས་འདུག ཆ་ག་པ་དངོས་གནས་
ཐང་ལ་བབས་བྱུང་། ལྗོན་པ་རེ་རེ་དང་ལོ་མ་རེ་རེའི་སྟེང་དུ་བབས་ལ། ཁང་པའི་ཀླད་ཀུན་
ཏུ་ཡང་བབས་བྱུང་། དམར་རྗེན་རྗེན་གྱི་ས་གཞི་ཡོངས་སུ་བཀླུབས། ལྗོན་པའི་ཡལ་ག་སྦོམ་
པོ་དག་ཁོ་ཚོས་བཅག་སོང་། ལྟོགས་སྐོམ་གྱིས་མནར་བའི་ཆ་ག་པས་གྲོང་ཚོ་ཧྲིལ་པོ་སེར་
ལམ་མེར་བཏང་།
མི་མང་པོས་སློ་མ་ཐོགས་ཏེ་སྒོར་བུད་ཅིང་ཆ་ག་པ་འཛིན་དུ་འགྲོ་བར་གྲ་སྒྲིག་བྱེད།
ཡིན་ཡང་རྒན་པ་ཚོས་མི་རྣམས་ལ་མཚན་མོ་བསླེབ་རག་བར་དུ་སྒུགས་ཞེས་བཀག ཁོ་
ཚེ་བདེན་ཏེ། སྡོང་ཕྲུག་གི་གསེབ་ཏུ་བབས་ནས་ཞག་སྡོད་བྱེད་པའི་ཆ་ག་པ་དག་གི་གཤོག་
པ་ཟིལ་བས་སྦངས་འདུག དེ་ནས་ཝུའུ་མུའུ་ཨོ་ཧྥེ་ཡའི་མི་རྣམས་ཀྱིས་གྲང་ངར་ཆེ་བའི་
རླུང་དུས་ལ་མ་འཛེམས་པར་སྒོར་བརྒྱུགས་ཤིང་། མི་ཚང་མས་གསོ་ཁུག་རེ་རེ་དང་རྫ་
མ་རེ་རེར་ཆ་ག་པ་བཅུག ཉིན་གཉིས་པའི་ཞོགས་པར། ཁ་ཚོས་ཆ་ག་པ་རྫ་སླང་ནང་
བསྲེགས་ཤིང་། དེ་ནས་ཉི་འོད་འོག་བསྐམས། བསྟུད་མར་ཉིན་འགའི་རིང་དུ། མི་རྣམས་
ཀྱིས་ཏ་ལའི་སྣུམ་ལ་སྤགས་ནས་ཐོབ་དཀའ་བའི་ཟས་མཆོག་དེར་རོལ།
ཨོ་གུང་ཁ་ཝོ་དབུས་ཁང་དུ་བསྡད་དེ་དབྱི་ཁོ་མེ་ཧྥེ་ན་དང་ཨེན་ཝོ་དབྱི་ཨེ་གཉིས་
དང་མཉམ་དུ་སྤྲོ་སྣང་ངང་ཆ་ག་པ་ཟ་བཞིན་ཧུབ་ཆེན་པོས་ཏ་ལའི་ཆང་ལ་རོལ་བཞིན་
ཡོད། སྐབས་དེར། ཨོ་གེ་པུའུ་ཨེ་ཧྥི་ཨེ་སེ་ཝུའུ་ཏུའུ་གློ་བུར་ནང་ལ་འཛུལ་ཡོང་། ཨེ་སེ་ཝུའུ་
ཏུའུ་ནི་ཝུའུ་མུའུ་ཨོ་ཧྥེ་ཡ་ས་ཁུལ་གྱི་ལོ་ན་ཆེས་བགྲེས་པ་སྟེ། ཁོ་དར་མའི་སྐབས་སུ་རླབས་
ཆེ་ཞིང་དཔའ་ངར་ལྡན་པའི་འཐབ་མོ་པ་ཞིག་ཡིན། ད་ལྟ་རུས་རྒྱུད་ཡོངས་ནས་ཁོར་བརྩི་
བཀུར་བླ་ལྷག་ཏུ་བྱེད། ཁོས་ཁོ་ཚོ་དང་མཉམ་དུ་ཟས་ཟ་བ་ཁས་མ་བླངས་པར། ཨོ་གུང་
ཁ་ཝོ་སྒོར་ཤོག་དང་ཁ་བརྡ་ཏོག་ཙམ་ཡོད་ཟེར། ཁོ་གཉིས་མཉམ་དུ་སྒོར་བུད། རྒད་པོས་
འཁར་བར་ཁེན་ཏེ་མི་གཞན་པས་མི་གོ་སར་སླེབས་རྗེས། ཨོ་གུང་ཁ་ཝོར “བྱིས་པ་དེས་
ཁྱོད་ལ་ཨ་ཕ་འབོད་ཀྱིན་འདུག ཁོ་གསོད་པའི་དོན་དེར་ཁྱོད་ཞུགས་མི་དགོས” ཞེས་
བཤད། ཨོ་གུང་ཁ་ཝོ་གློ་བུར་དུ་ཧང་སང་བར་བྱས། ཁོས་གཏམ་ལན་སློག་གྲབས་བྱེད་
སྐབས། རྒད་པོས་ཡང་བསྐྱར་བཤད་རྒྱུར།
“བདེན་པ་ཡིན། ཝུའུ་མུའུ་ཨོ་ཧྥེ་ཡས་ཁོ་རང་གསོད་པ་གཏན་ཁེལ་བྱས་ཟིན། དེའུ་
འབུར་དང་བྲག་ཕུག་གི་ལྷས་དེ་ལྟར་བསྒྲགས་སོང༌། གོམས་སྲོལ་ལྟར་ན། ཁོ་ཚོས་ཁོ་རང་
ཝུའུ་མུའུ་ཨོ་ཧྥེ་ཡའི་ཕྱི་རོལ་ཏུ་ཁྲིད་ནས་གསོད་དགོས། ཡིན་ནའང་ངའི་རེ་བ་ལྟར་ན་ཁྱོད་
ཀྱིས་དོན་འདིར་ཁ་ཡ་བྱ་མི་དགོས། ཁོས་ཁྱོད་ལ་ཨ་ཕ་འབོད་ཀྱིན་འདུག”
ཕྱི་ཉིན་ཞོགས་པར་སྔ་མོ་ནས་ཝུའུ་མུའུ་ཨོ་ཧྥེ་ཡའི་གྲོང་ཚོ་དགུ་བོའི་རྒན་པ་སྐོར་
ཞིག་ཨོ་གུང་ཁ་ཝོའི་ཁྱིམ་དུ་སླེབས། ཁོ་ཚོས་ཨེན་ཝོ་དབྱི་ཨེ་དང་དབྱི་ཁོ་མེ་ཧྥེ་ན་སྒོར་
མངགས་རྗེས་སྐད་དམའ་མོས་གྲོས་སྡུར་བྱེད་མགོ་བརྩམས། ཁོ་ཚོ་ཡུད་ཙམ་ལས་མ་བསྡད།
ཡིན་ནའང་ཁོ་ཚོ་སོང་རྗེས། ཨོ་གུང་ཁ་ཝོས་ལག་ཟུང་གིས་མ་ནེ་བསྐྱོར་ནས་འགུལ་ཙམ་
ཡང་མི་བྱེད་པར་ཡུན་རིང་བསྡད། ཉིན་དེའི་ཕྱི་དྲོར། ཁོས་དབྱི་ཁོ་མེ་ཧྥེ་ན་གམ་དུ་བོས་
ནས་སང་ཉིན་ཁོ་ཡུལ་དུ་བསྐྱལ་རྒྱུ་ཟེར། ཨེན་ཝོ་དབྱི་ཨེ་ཡིས་ལོགས་སུ་གཏམ་ལ་མཉན་
རྗེས་འཕྲལ་དུ་ཤུགས་ཀྱིས་ངུས་པས། ཁོའི་ཕ་རྒན་གྱིས་གཅར་རྡུང་དྲག་པོ་ཞིག་བྱས།
དབྱི་ཁོ་མེ་ཧྥེ་ནར་མཚོན་ན་ཅི་བྱ་གཏོལ་མེད་དུ་ལུས། ཁོ་རང་གི་ཡུལ་ནི་ཁོའི་དྲན་པའི་
ཁྲོད་མག་མོག་ནས་རྒྱང་རིང་དུ་གྱུར་ཟིན། ཁོས་སྔོན་བཞིན་ཨ་མ་དང་ནུ་མོ་གཉིས་དྲན་
ལ། གལ་ཏེ་ཁོ་ཚོར་མཇལ་ཐུབ་ན་ཁོ་རང་ཤིན་ཏུ་སྤྲོ་ངེས། ཡིན་ཡང་ཁོའི་སེམས་ལ་ཁོ་ཚོ་
མཐོང་མི་ཐུབ་འདོད་བྱུང་། ཁོས་ཐེངས་ཤིག་མི་རྣམས་ཡོང་ནས་ཁོའི་ཨ་ཕ་དང་མཉམ་དུ་
སྐད་དམའ་མོས་ཅི་ཞིག་ལབ་ཀྱིན་པ་དྲན་བྱུང་ལ། ད་ཐེངས་ཀྱང་སྔོན་གྱི་དོན་དག་དེ་དང་
གཅིག་འདྲ་ཡིན་ངེས་སྙམ།
ཡུད་ཙམ་གྱིས་ཨེན་ཝོ་དབྱི་ཨེ་ཨ་མའི་སྤྱིལ་བུར་བརྒྱུགས་ཏེ་མོར་དབྱི་ཁོ་མེ་ཧྥེ་ན་
ཡུལ་ལ་བསྐྱལ་རྒྱུ་ཡིན་པའི་དོན་དག་བཤད། མོས་འཕྲལ་དུ་ལག་གི་ཕོ་བ་རིལ་རྡུང་སྤྱད་
ཀྱི་རྡུང་ཤིང་གཡུགས་ཤིང་། ལག་ཟུང་གིས་བྲང་ལ་བཅིངས་ཏེ་དངན་པ་རིང་བོ་ཞིག་
འཐེན་ཞོར “བྱིས་པ་ལས་ངན་ཞིག་རེད་ཨང” ཟེར།
ཉིན་གཉིས་པར། རྒན་པ་རྣམས་ཀྱིས་ཆང་རྫ་མ་གང་ཁུར་ནས་ཡང་བསྐྱར་སླེབས་
བྱུང་། ཁོ་ཚོས་ལུས་ལ་གཟབ་འཕྱོར་སྤྲས་འདུག་པས། རུས་རྒྱུད་ཀྱི་འདུ་ཚོགས་གཟབ་
རྒྱས་ཤིག་ལ་ཞུགས་པའམ་ཉེ་འབྲེལ་གྱི་གྲོང་ཚོ་གང་ཞིག་ལ་འཚམས་འདྲིར་ཕེབས་པ་
དང་མཚུངས། ཁོ་ཚོས་སྟོད་ལྷེ་མཆན་དུ་བཙིར་ཞིང་། ཕྲག་པ་གཡོན་པར་རྐྱལ་བ་དང་
གྲི་གྲི་ཤུབས་ནང་བཅུག་སྟེ་ཁུར་འདུག ཨོ་གུང་ཁ་ཝོས་མགྱོགས་པོར་གྲ་སྒྲིག་ཚགས་སུ་
ཆུད། དབྱི་ཁོ་མེ་ཧྥེ་ནས་མགོར་ཆང་རྫ་བཏེགས་ནས་ཁོ་ཚོ་དང་ཆབས་ཅིག་ལམ་ལ་ཆས།
ཨོ་གུང་ཁ་ཝོ་ཚང་གི་སྒོ་རའི་ནང་དབེན་འཇགས་ཤིག་གིས་ཡོངས་སུ་བཏུམས། བྱིས་པ་
རྣམས་ཀྱིས་ཀྱང་དོན་དག་ཅི་ཞིག་ཡིན་པ་ཧ་ལམ་གོ་སོང་བ་འདྲ། ཨེན་ཝོ་དབྱི་ཨེ་ཉིན་
གང་བོར་ཨ་མའི་སྤྱིལ་བུར་འཛུལ་ཏེ་མིག་ཆུ་གཏོང་བཞིན་འདུག
ལམ་ལ་ཆས་མ་ཐག ཝུའུ་མུའུ་ཨོ་ཧྥེ་ཡ་པའི་མི་དེ་ཚོས་བཤད་ཞོར་དང་དགོད་ཞོར་
དུ་ཆ་ག་པ་དང་བུད་མེད་སོགས་གླེང་བྱུང་ལ། བུད་མེད་དང་མཚུངས་པའི་སྐྱེས་པ་ཁ་ཤས་
ཁོ་ཚོའི་རྗེས་བསྙེགས་ནས་མི་ཡོང་། ཡིན་ཡང་ཝུའུ་མུའུ་ཨོ་ཧྥེ་ཡའི་མཐའ་མཚམས་སུ་
སླེབས་དུས། མི་དེ་དག་ཀྱང་ཁུ་སིམ་མེར་གྱུར།
ཉི་མ་དལ་བུར་ནམ་མཁའི་དཀྱིལ་དུ་འཕགས་བྱུང་། བྱེ་ལམ་སྐམ་པོས་ཁོང་དུ་སྦྲུམ་
པའི་ཚ་དྲོད་ཕྱིར་སྐྱུགས་འོང་། བྱིའུ་ཡིས་ཕྱོགས་བཞིའི་ནགས་གསེང་དུ་ཅ་ཅོ་སྒྲོག མི་
ཚོགས་བྱེ་ལམ་སྟེང་གི་ཡལ་ག་སྐམ་པོའི་སྟེང་སྤོ་བཞིན་མདུན་དུ་སྐྱོད། དེ་ལས་གཞན་
ཡོད་ཚད་དབེན་འཇགས་སེ་འདུག སྐབས་དེར། རྒྱང་རིང་ནས་རྔ་རྡུང་བའི་སྒྲ་གསལ་
ལ་མི་གསལ་བར་གྲགས་འོང་། སྒྲ་ནི་རླུང་གི་རྒྱུ་བ་དང་བསྟུན་ནས་འཕྱོ་ཞིང་འཇགས་ཏེ།
རྒྱང་རིང་དུ་རུས་རྒྱུད་ཅིག་གིས་ཞི་བདེའི་ཞབས་བྲོ་འཁྲབ་བཞིན་འདུག
“འདི་ནི་ཨ་ཙོ་ཞབས་བྲོ་རེད།” མི་ཚོགས་ཁྲོད་གཅིག་ཁ་གཅིག་གིས་ཕྲོགས་
ནས་གླེང་བྱུང་། ཡིན་ནའང་སུས་ཀྱང་དེ་ནི་རུས་རྒྱུད་གང་དུ་གཏོགས་པ་མ་ཤེས། ཁ་ཤས་
ཀྱིས་དེ་ནི་ཨེ་ཆི་མུ་ལི་རེད་ཟེར། འགའ་ཞིག་གིས་ཨ་པ་མུའུ་འམ་ཡང་ན་ཨ་ཉིང་ཐ་རེད་
ཟེར། ཁོ་ཚོས་ཡུད་ཙམ་ལ་རྩོད་གླེང་བྱས་མཐར་ཁུ་སིམ་མེར་བསྡད་བྱུང་། གསལ་ལ་མི་
གསལ་བའི་རོལ་མོ་སྔར་བཞིན་རླུང་དང་བསྟུན་ནས་རེས་གསལ་རེས་མོག་ངང་གྲགས་
ཡོང་། གང་ལྟར། གནས་ག་ཤེད་ཅིག་ཏུ། མི་ཞིག་གིས་ཁོ་རང་གཏོགས་སའི་རུས་ཁོངས་སུ་
ཐོབ་ཐང་འཐོབ་ཆེད། རོལ་མོ་དང་ཞབས་བྲོའི་འགྱུར་ཁུགས་ཁྲོད་སྟོན་མོ་གཟབ་རྒྱབ་ངང་
འཚོགས་ཀྱིན་འདུག
ཁོ་ཚོ་ལམ་ཕྲན་བརྒྱུད་ནས་ནགས་གསེང་གི་འགག་འཕྲང་ཞིག་ཏུ་སླེབས། ཕྱོགས་
བཞི་ནི་གནམ་ལ་ཟུག་པའི་སྡོང་རྒན་དང་འཁྲི་ཤིང་གིས་ཁེངས་ལ། མི་རྣམས་ཀྱིས་རྒྱུན་
པར་གྲོང་ཚོའི་ཉེ་འགྲམ་དུ་མཐོང་ཐུབ་པའི་སྡོང་ཕྲུག་ཐར་ཐོར་དེ་དག་མཐོང་རྒྱུ་མེད། སྡོང་
རྒན་དང་འཁྲི་ཤིང་དེ་དག་ནི་གནའ་བོའི་དུས་ནས་འདི་རུ་སྐྱེས་ཤིང་། སྟ་རེ་དང་སྲེག་བྱའི་
ཁར་གཏན་ནས་ཤོར་མ་མྱོང་བ་ཤེས་ཐུབ། ཉི་འོད་ནི་སྡོང་རྒན་གྱི་ཡལ་ག་བརྒྱུད་ནས་རྡོ་
ཟེགས་ཀྱིས་གྲུབ་པའི་ལམ་ཕྲན་སྟེང་འཕྲོས་པས་སྲབ་མཐུག་མི་སྙོམས་པའི་གྲིབ་གཟུགས་
བབས་འདུག
དབྱི་ཁོ་མེ་ཧྥེ་ནས་ཁོའི་རྒྱབ་ལོགས་སུ་མི་ཞིག་གིས་ཤབ་ཤུབ་ཏུ་སྨྲ་བ་ཐོས་པས།
མགྱོགས་མྱུར་ངང་ཁ་ཕྱིར་འཁོར་ནས་བལྟས། ཤབ་ཤུབ་ཏུ་སྨྲ་མཁན་དེས་སྐབས་དེར་སྐད་
ཆེན་པོས་མི་རྣམས་མགྱོགས་པོར་འགྲོ་བར་བསྐུལ་བྱུང་།
“ང་ཚོ་ད་དུང་ལམ་ཐག་ལམ་ཐག་རིང་བོར་འགྲོ་དགོས།” ཁོས་དེ་ལྟར་བཤད་ཀྱིན་མི་གཞན་
ཞིག་དང་ཆབས་ཅིག་དབྱི་ཁོ་མེ་ཧྥེ་ནའི་སྔུན་བླངས་ཏེ་གོམ་པ་ཇེ་མགྱོགས་སུ་བཏང་།
ཝུའུ་མུའུ་ཨོ་ཧྥེ་ཡ་པའི་མི་དེ་རྣམས་ཀྱིས་གྲི་ཤུབས་ཡོད་པའི་གཏུབ་གྲི་ཐོགས་ཏེ་ལམ་
དུ་མགྱོགས་པོར་འགྲོ། ཆང་རྫ་མགོར་བཏེགས་པའི་དབྱི་ཁོ་མེ་ཧྥེ་ན་ཁོ་ཚོའི་དཀྱིལ་དུ་
བླངས་འདུག ཁོ་དང་ཐོག་སེམས་ཅུང་ཟད་མི་བདེ་ཡང་ད་ནི་སྐྲག་པའི་སྣང་བ་ཅི་ཡང་
མེད། ཨོ་གུང་ཁ་ཝོ་ཁོའི་རྗེས་སུ་དེད་འདུག ཁོས་ཨོ་གུང་ཁ་ཝོ་ནི་རང་གི་ཨ་ཕ་ངོ་མ་
མིན་པར་འདང་གཏན་ནས་མི་ཕོག ཁོ་རང་གི་ཨ་ཕ་ངོ་མར་གཏན་ནས་དགའ་མ་མྱོང་།
ད་ལྟ་ལོ་གསུམ་འགོར་སོང་། ཨ་ཕ་ནི་ལྷག་ཏུ་རྒྱང་རིང་ཞིག ཡིན་ཡང་ཁོའི་ཨ་མ་དང་
ལོ་གསུམ་གྱི་ནུ་མོ་ནི་ད་ནི་མོ་ལོ་གསུམ་མིན་པར་དྲུག་ཡིན། ཁོས་ད་དུང་མོ་ངོ་ཤེས་
སམ། མོ་ཆེན་པོ་ཆགས་ཟིན་པ་གདོན་མི་ཟ། ཁོའི་ཨ་མ་དགའ་དྲགས་ཏེ་མིག་ཆུ་བཞུར་
སྲིད། ཨོ་གུང་ཁ་ཝོས་ཁོར་བདག་སྐྱོང་བྱས་པ་དེ་འདྲའི་ལེགས་ཤིང་། ད་ལྟ་ཁོ་བསྐྱལ་ནས་
ཕྱིར་ལོག་པར་བཀའ་དྲིན་ཞུ་ངེས། མོར་ལོ་ངོ་འདི་གསུམ་པོའི་རིང་དུ་ཁོས་བརྒྱུད་པའི་
དོན་དག་རྣམས་ཤེས་འདོད་པ་ཁོ་ཐག་ཡིན། ཁོས་ཡོད་ཚད་དྲན་སྲིད་དམ། ཁོས་མོར་ཨེན་
ཝོ་དབྱི་ཨེ་དང་ཁོའི་ཨ་མའི་གཏམ་རྒྱུད་བཤད་སྲིད་ལ། ཆ་ག་པའི་གཏམ་རྒྱུད་ཀྱང་བཤད་
ངེས། གློ་བུར་དུ་ཁོའི་ཡིད་ལ་གཞན་ཞིག་དྲན་བྱུང་སྟེ། ཁོའི་ཨ་མ་སྔར་ནས་ཤི་ཟིན་ནའང་
ཐང་། ཁོས་དྲན་ཚུལ་དེ་རང་གི་ཀླད་པའི་ནང་གཡུགས་འདོད་ཀྱང་གཡུགས་མི་ཐུབ། དེ་
བས་ཁོས་རང་ཉིད་ཆུང་དུས་སུ་རྒྱུན་པར་སྤྱོད་པའི་ཐབས་ཤེས་དེ་སྤྱད་ནས་གནད་དོན་
འདི་ཐག་གཅོད་པར་འབད། ཁོས་ད་དུང་གཞས་དེ་དྲན་འོངས་ཏེ།
ཨེ་ཙེ་ ཨེ་ལིན་ན། ཨེ་ལིན་ན།
སཱ་ལ།
ཨེ་ཙེ་དབྱི་ལི་ཁེ་ཝ་ ཡ།
དབྱི་ཁེ་ཝ་པཨ་ཁེ་ ཝ་ ཨོ་ལི་ཧི་ལི།
ཨེ་པོ་ ཏན་ཏ་ ནེ་ཆི་ ཨེ་ཙི།
ཨེ་པོ་ ཝུའུ་ཙོ་ཙོ་ ནེ་ཐི་ ཨེ་ཀེ་ཝུའུ།
སཱ་ལ།
ཁོས་གཞས་དེ་ཁོག་ནས་བླངས་ཤིང་འགྱུར་ཁུགས་དང་བསྡོངས་ནས་གོམ་པ་རེ་
རེ་བཞིན་སྤོས་ཏེ་ལམ་དུ་ཆས། གལ་ཏེ་འགྱུར་ཁུགས་ཆེས་གཞུག་མོ་དེ་རྐང་པ་གཡས་
པའི་སྟེང་བབས་ཚེ། ཁོའི་ཨ་མ་ད་དུང་གསོན་པོར་ཡོད། གལ་ཏེ་རྐང་པ་གཡོན་པའི་སྟེང་
བབས་ཚེ་མོ་ཤི་སོང་། མིན། ཤི་མེད། ནད་བྱུང་བ་རེད། འགྱུར་ཁུགས་ཆེས་རྗེས་མ་དེ་རྐང་
པ་གཡས་པའི་སྟེང་དུ་ཁེལ་སོང་། དེས་ན་མོ་ད་དུང་གསོན་ཡོད། མ་ཟད་ཧ་ཅང་བདེ་ཐང་
ཡིན། ཁོས་ཡང་བསྐྱར་ཐེངས་ཤིག་བླངས། ཐེངས་དེ་འགྱུར་ཁུགས་ཆེས་རྗེས་མ་རྐང་པ་
གཡོན་པའི་སྟེང་ཁེལ་སོང་། འོན་ཀྱང་ཐེངས་གཉིས་པ་མི་ཐེ། སྒྲ་དང་པོ་ནི་ད་གཟོད་ལྷས་
གོ་སྲིད་པ་རེད། དབྱི་ཁོ་མེ་ཧྥེ་ནས་རང་ཉིད་ཡང་བསྐྱར་བྱིས་པ་ཞིག་ཏུ་གྱུར་སོང་སྙམ་
བྱུང་། དེ་ནི་ཁོ་རང་ཁྱིམ་དུ་ལོག་ནས་ཨ་མར་མཇལ་དུ་འགྲོ་འདོད་པ་ཏན་ཏན་ཡིན་སྲིད།
རྒྱབ་ཕྱོགས་སུ་མི་ཞིག་གིས་མགྲིན་པ་བསལ་ཙམ་བྱས། དབྱི་ཁོ་མེ་ཧྥེ་ནས་ཕྱི་མིག་
ཅིག་བལྟས་པ་ན། མི་རྒན་དེས་སྐད་ཆེན་པོས་ཁོར་མདུན་དུ་སོང་། ཕྱི་མིག་མ་བལྟ་
ཞེས་བསྐུལ་བྱུང་། ཁོས་བཤད་པའི་སྐད་ཆའི་གདངས་ཀྱིས་དབྱི་ཁོ་མེ་ཧྥེ་ན་སྐྲག་སྟེ་རྒྱབ་
གཞུང་འཁྱག་ཤུར་ཤུར་བྱེད་ལ། ཆང་རྫ་བསྐྱོར་བའི་ལག་ཟུང་རང་དབང་མེད་པར་འདར་
བྱུང་། ཨོ་གུང་ཁ་ཝོ་ཅིའི་ཕྱིར་རུ་དཔུང་གི་རྗེས་སུ་ལུས་པ་ཡིན་ནམ། དབྱི་ཁོ་མེ་ཧྥེ་ནའི་ཉྭ་
ལྷེམ་ལྷེམ་བྱེད་མོད། ཁོས་ཕྱི་མིག་བལྟ་མི་ཕོད།
སྔོན་ཏག་ཏག་ལ་མགྲིན་པ་བསལ་མཁན་གྱི་མི་དེས་མདུན་ལ་གོམ་པ་འགའ་སྤོས་
ཏེ་གཏུབ་གྲི་མཁའ་ལ་འཕྱར་བྱུང་། ཨོ་གུང་ཁ་ཝོས་མིག་ཟུང་ཕྱོགས་གཞན་དུ་གཏད།
ཁོས་ལག་པ་མཁའ་རུ་འཕྱར་ཞིང་གྲི་མར་ལྷུང་བའི་སྒྲ་གསལ་བོར་གོ །ཆང་རྫ་ཐང་དུ་
ཡེར་ཏེ་བྱེ་ཟེགས་ནང་སིང་དི་རེ་ཆག་སོང་། ཁོས་དབྱི་ཁོ་མེ་ཧྥེ་ནས “ཨ་ཕ། ཁོ་ཚོས་ང་
བསད་སོང” ཞེས་འབོད་ཀྱིན་ཁོའི་ཕྱོགས་སུ་བརྒྱུགས་འོངས་པ་མཐོང་། ཨོ་གུང་ཁ་ཝོ་ནི་
འཇིགས་སྐྲག་གིས་མགོ་འཐོམ་པར་བྱས། ཁོས་གཏུབ་གྲི་ཕྱུང་ནས་ཁོར་གཏུབ་ཐེངས་ཤིག་
གིས་ཐང་དུ་བསྒྱེལ། ཁོ་གཞན་གྱིས་རང་ལ་གཉོམ་ཆུང་ཟེར་བར་སྐྲག
དགོང་མོ་དེར། ཨ་ཕ་སྒོ་རའི་ནང་སླེབས་པ་དང་། ཨེན་ཝོ་དབྱི་ཨེ་ཡིས་དབྱི་ཁོ་མེ་ཧྥེ་
ན་བསད་ཟིན་པ་ཤེས། ཁོར་གློ་བུར་དུ་སེམས་ནས་ཅི་ཞིག་འགྱེལ་སོང་བའི་སྣང་བ་བྱུང་།
དེ་ནི་ཤིན་ཏུ་དམ་པའི་གཞུ་རྒྱུད་ཅིག་ཐག་སེ་ཆད་པ་དང་འདྲ། ཁོ་མ་ངུས། ཁོའི་ལུས་ཡོངས་
ཀྱི་ཟུངས་ཟད་སོང་། དེ་ལྟའི་ཚོར་བ་ནི་རིང་བོ་མ་འགོར་བའི་སྟོན་བསྡུའི་དུས་ཚིགས་
སྐབས་སུ་ཐེངས་ཤིག་ཡོད་མྱོང་། བྱིས་པ་རྣམས་སྟོན་བསྡུའི་དུས་ཚིགས་ལ་དགའ་བོ་ཡོད།
སློ་མ་ཆུང་ཆུང་ནང་ཤིང་འབྲས་མུའུ་ཧྲུའུ་འགའ་རེ་ཁུར་ཐུབ་པའི་བྱིས་པ་དག་མི་རྒན་
རྣམས་དང་ལྷན་དུ་ཞིང་ནང་དུ་འགྲོ་བ་རེད། ཤིང་འབྲས་མུའུ་ཧྲུའུ་རྐོ་བར་རོགས་བྱ་མི་ཐུབ་
ཀྱང་། ཁོ་ཚོས་ཆ་མ་འཐུས་ཏེ་ཀུན་ལ་ཞིང་ནང་དུ་ཤིང་འབྲས་མུའུ་ཧྲུའུ་བསྲེགས་ནས་ཟ་
རུ་བཅུག་ཆོག སྟོང་ཧང་ཧང་གི་ཞིང་ནང་དུ་ཤིང་འབྲས་མུའུ་ཧྲུའུ་བསྲེགས་ཏེ་ཚོས་རྗེས་
ཏ་ལའི་སྣུམ་ལ་སྤགས་ནས་ཟོས་ན། དེ་ནི་ཁྱིམ་ནས་ཟོས་པའི་ཟ་མ་གང་ལས་ཀྱང་ཞིམ་སྣང་
སྟེར། ཐེངས་སྔོན་མའི་སྟོན་བསྡུའི་དུས་ཚིགས་སྐབས་སུ་ཉིན་མོ་དེ་ལྟ་བུ་ཞིག་རོལ་མྱོང་
སྟེ། ཨེན་ཝོ་དབྱི་ཨེ་ཡིས་ཐེངས་དང་པོར་ད་ཡོད་ཀྱི་ཚོར་བ་འདི་འདྲ་མྱངས། དེ་ནི་དངོས་
པོ་གང་བསྡམས་དྲགས་ནས་ཆད་སོང་བ་འདྲ། སྐབས་དེར་ཁོ་ཚོས་ཤིང་འབྲས་མུའུ་ཧྲུའུ་
སློ་མ་རེ་རེ་ཁུར་ཞིང་རྒྱང་རིང་གི་ཞིང་ཁ་ནས་ཁྱིམ་དུ་ལོག་བཞིན་ཡོད། ཆུ་ཕྲན་དེ་བརྒལ་
དུས། རྫུབས་མཐུག་པའི་ནགས་གསེང་ནས་ཁྱེའུ་ཞིག་གི་ངུ་འབོད་རྣ་ལ་ལྷུང་ཡོང་། གླེང་མོ་
བཤད་བཞིན་པའི་བུད་མེད་རྣམས་གློ་བུར་དུ་ཁུ་སིམ་མེར་གྱུར་ཅིང་གོམ་པ་མགྱོགས་པོར་
སྤོས། ཨེན་ཝོ་དབྱི་ཨེ་ཡིས་དེ་སྔ་ཕྲུ་གུ་མཚེས་མ་རྫ་ཁོག་ཏུ་བཅུག་ནས་ནགས་གསེང་དུ་
འཕེན་པའི་གཏམ་གོ་མྱོང་ཡོད་མོད། ཁོས་དངོས་སུ་གཏན་ནས་མཐོང་མ་མྱོང་། ཁོའི་ལུས་
སུ་གློ་བུར་འཁྱག་གཟེར་བརྒྱུགས་དོན་ཅི་ཡིན་པ་མི་ཤེས། མགོ་ཡང་འགད་སྙམ་བྱེད། དེ་
ནི་མི་ཞིག་ཁེར་རྐྱང་དུ་མཚན་ལམ་བརྒྱུད་སྐབས་གདོན་འདྲེར་འཕྲད་པ་དང་འདྲ། སྐབས་
དེར་ཁོའི་སེམས་སུ་ཅི་ཞིག་འགྱེལ་སོང་བ་ལྟ་བུའི་ཚོར་སྣང་བྱུང་། དགོང་མོ་དེར། ཨ་
ཕས་དབྱི་ཁོ་མེ་ཧྥེ་ན་བསད་དེ་ནང་དུ་ཡོང་སྐབས། ཁོར་ཡང་བསྐྱར་ཚོར་བ་དེ་བྱུང་སོང་།

༨
དབྱི་ཁོ་མེ་ཧྥེ་ན་ཤི་རྗེས། ཨོ་གུང་ཁ་ཝོས་བསྟུད་མར་ཉིན་གཉིས་ལ་ཟས་མ་ཟོས། ཞོགས་
པ་ནམ་ལངས་པ་ནས་མཚན་མོ་མུན་རུབ་པའི་བར་དུ་ཏ་ལའི་ཆང་འཐུང་བ་དང་། མིག་
ཟུང་དམར་ལོག་གེར་འཇིགས་ཉམས་ཤིག་ཤར་འདུག་སྟེ། སུ་ཞིག་གིས་རྔ་མ་ནས་འཇུས་
ཏེ་ཐང་ལ་བརྡབས་པའི་ཙི་གུ་ཞིག་དང་འདྲ། ཁོས་བུ་ཆེ་བ་ཨེན་ཝོ་དབྱི་ཨེ་རང་གི་འདུག་
རོགས་སུ་བོས་མོད། འོན་ཀྱང་བུ་ནི་ཁོར་སྐྲག་པས། ཁོས་གཉིད་ལྕོག་རྒྱག་པ་མཐོང་མུར་ཁ་
རོག་གེར་སྒོར་བྲོས་འགྲོ།
མཚན་མོར་ཁོ་གཉིད་མི་ཁུགས་པས། ཁོས་དབྱི་ཁོ་མེ་ཧྥེ་ན་བརྗེད་ཐུབ་ཐུབ་བྱས་མོད།
ཇི་ལྟར་བརྗེད་ཐུབ་ཐུབ་བྱས་ན་དེ་ལྟར་དྲན་འོངས། ཐེངས་ཤིག་ཁོ་མལ་ཁྲིའི་སྟེང་ནས་
ཡར་ལངས་ཏེ་ཕྱི་རོལ་ཏུ་འཆམ་འཆམ་ལ་འགྲོ་བསམས་མོད། ལུས་ཀྱི་ཟུངས་ཟད་དེ་རྐང་
པ་གཉིས་ཀ་མདུན་དུ་སྤོ་རྒྱུ་ཡང་དཀའ་མོར་གྱུར། ཁོའི་ཚོར་བ་ཞིག་ལ་རང་ཉིད་ཆང་གིས་
བཟི་བའི་གྱད་མི་ཞིག་དང་འདྲ་ཞིང་། ལམ་དུ་སྐྱོད་དུས་དུག་སྦྲང་གི་སུག་པ་ཐོགས་པ་དང་
མཚུངས། ཁོའི་སྤྱི་གཙུག་འཁྱག་སིབ་སིབ་བྱེད་ལ། ལུས་པོ་ཡང་དེ་དང་བསྟུན་ནས་འདར་
སིག་སིག་བྱེད་དོ།
ཉིན་གསུམ་པར། ཁོས་ཆུང་མ་གཉིས་པ་ཨེ་ཁ་ཝེ་ཧྥུར་རང་ལ་ངང་ལག་འགའ་སྲེག་
ཏུ་བཅུག མོས་ཁོ་རང་རྒྱུན་པར་ཟ་བར་དགའ་བའི་གཡོས་སྦྱོར་བྱེད་ཐབས་ལྟར། སྲན་མ་
སྣུམ་བཙོས་མ་དང་ཉ་བསྲེས་ནས་བསྲེགས།
“ཁྱོད་ཀྱིས་ཉིན་གཉིས་ལ་ཟ་མ་མ་ཟོས།” ཁོའི་བུ་མོ་ཨེ་ཅིན་མས་ཟས་བསྐྱལ་ནས་
ཡོང་དུས་དེ་ལྟར་བཤད་ཅིང་། “ཁྱོད་ཀྱིས་ཟོས་ནས་ཚར་དགོས” ཟེར། མོ་ཐང་དུ་ཙོག
ཅིང་རྐང་པ་གཉིས་གཤིབས་ནས་མདུན་དུ་བསྲིངས། ཨོ་གུང་ཁ་ཝོས་ཅི་མི་སྙམ་པར་ཟས་
ཟ་ཞིང་། མོ་ནི་ཕོ་ལྟེ་ཐོགས་ཤིག་ཡིན་ན་ཅི་མ་རུང་། ཁོས་ལོ་ན་བཅུར་སོན་པའི་བུ་མོར་
བལྟས་ནས་དེ་ལྟར་དྲན་བཞིན་མོའི་ལག་ཏུ་ཉ་ཞིག་བཞག
“ང་ལ་ཆུ་འཁྱག་ཅིག་འཁྱེར་ཤོག” ཁོས་བཤད་མ་ཐག ཨེ་ཅིན་མས་ཉ་དེ་ལྡད་
ཀྱིན་མགྱོགས་པོར་ཕྱི་ལ་བརྒྱུགས། ཅང་མ་འགོར་བར་མོས་ཨ་མའི་སྤྱིལ་བུའི་ནང་གི་རྫ་
ཁོག་ལས་ཆུ་འཁྱག་ཕོར་གང་བཅུས་ཏེ་ལོག་བྱུང་།
ཨོ་གུང་ཁ་ཝོས་ཕོར་བ་ལག་ཏུ་བླངས་མུར། ཆུ་སྒོག་སེ་འཐུང་ཐེངས་གཅིག་གིས་
རྫོགས་པར་བྱས། ཁོས་ཡང་བསྐྱར་ངང་ལག་ལེབ་མོ་འགའ་ཟོས་རྗེས་སྡེར་མ་ལོགས་སུ་དེད།
“ངའི་ཁུག་མ་འཁྱེར་ཤོག” ཁོས་དེ་ལྟར་བཤད། ཨེ་ཅིན་མས་སྤྱིལ་བུའི་ཕར་སྣེ་རུ་
ཁོའི་རྐྱལ་ཁུག་ཁྱེར་ཡོང་། ཨོ་གུང་ཁ་ཝོས་ལག་པ་རྐྱལ་ཁུག་ནང་བསྲིངས་ཏེ་རང་གི་རྭ་
ཙེ་བཙལ། དེ་ནི་རྐྱལ་ཁུག་གཏིང་རིང་ཞིག་སྟེ། ཁོའི་དཔུང་ལག་ཧྲིལ་པོ་ཕལ་ཆེར་ནང་
དུ་བསྡུས་ཆོག རྐྱལ་ཁུག་ནང་དུ་རྭ་ཙེ་ལས་གཞན་ད་དུང་དངོས་པོ་འགའ་ཡོད་དེ། རྭ་
ཅོ་ཞིག་དང་ཆང་སྐྱོགས་ཤིག ཁོས་རྭ་ཙེ་འཚོལ་དུས་དེ་གཉིས་ཕན་ཚུན་འཕྲད་དེ་ཏིང་
སྒྲ་གྲགས་འོངས། ཁོས་རྭ་ཙེ་བླངས་ཤིང་། སྔོན་ལ་པུས་མོ་གཡོན་པའི་སྟེང་ཡང་མོར་ལན་
འགའ་བརྡུངས་རྗེས། སྣ་ཐལ་ཉུང་ཙམ་གཡོན་ལག་གི་ལག་ཁྱིམ་དུ་བླུགས། སྐབས་དེར་
ཁོས་ད་གཟོད་སྣ་ཐལ་འཐེན་སྤྱད་ཀྱི་ཁེམ་བུ་མེད་པ་ཚོར་བས། ཁོས་ཡང་བསྐྱར་ལག་པ་
ཁུག་མར་བསྲིངས་ནས་བ་སོའི་ཁེམ་བུ་ལེབ་མོ་དེ་བླངས། དེ་ནས་ཁེམ་བུས་སྣ་ཐལ་སེར་
སྐྱ་ཞིག་བཅུས་ཏེ་སྣ་ཁུང་དུ་བསྐྱལ་སོང་།
ཨེ་ཅིན་མས་སྡེར་མ་དང་དཀར་ཡོལ་སྟོང་པ་བཟུང་ནས་མོའི་ཨ་མའི་སྤྱིལ་བུར་
ལོག “མོ་ནི་བུ་ཞིག་ཡིན་ན་ཅི་མ་རུང་།” ཨོ་གུང་ཁ་ཝོས་ཁེར་ལབ་ཅིག་བརྒྱབ། ཁོས་ཡང་
དབྱི་ཁོ་མེ་ཧྥེ་ན་དྲན་བྱུང་བས་ཁོང་འདར་ཞིག་བརྒྱབ། གལ་ཏེ་ལས་ཀ་གཞན་ཞིག་ཡོད་ཚེ་
ཁོས་དོན་འདི་བརྗེད་འགྲོ་མོད། འོན་ཀྱང་ད་ལྟ་ནི་སྟོན་སྡུད་དང་རྨོ་འདེབས་མཚམས་ཀྱི་
ངལ་གསོའི་དུས་ལ་ཁེལ་ཡོད། མི་རྣམས་ལ་མཚམས་འདིར་ལས་ཀ་ཞིག་ཡོད་པ་ནི་གྱང་
རའི་སྟེང་དུ་ཏ་ལའི་ལོ་འདབ་གསར་པ་དགབ་རྒྱུ་དེ་ཡིན། ལས་ཀ་དེ་ཨོ་གུང་ཁ་ཝོས་སྔར་
ནས་ལས་ཚར། ཁོས་ཆ་ག་པ་སླེབས་པའི་ཉིན་མོ་དེར་ལས་པ་ཡིན། ཁོ་ནི་སྒོ་རའི་ཚུ་རོལ་ཏུ་
ཡོད་ཅིང་། དབྱི་ཁོ་མེ་ཧྥེ་ན་དང་ཨེན་ཝོ་དབྱི་ཨེ་གཉིས་གྱང་གི་ཕ་རོལ་ཏུ་ཡོད།
ཨོ་གུང་ཁ་ཝོས་རང་གིས་རང་ལ་འདི་ལྟར་ཆིག་ལབ་བརྒྱབ་པ་སྟེ། “ཁྱོད་ནི་གྲོང་ཚོ་
དགུ་བོའི་ཁྲོད་འཐབ་འཛིང་ལ་མཁས་པས་མཚན་སྙན་རྒྱས་ཡོད་པ་ཞིག་ཡིན། ནམ་ཞིག་
འདི་འདྲའི་འདར་སིག་རྒྱག་པའི་ཨ་ཡེ་རྒན་མོ་ཞིག་ཏུ་གྱུར་པ་ཡིན་ནམ། ཁྱོད་ཀྱིས་འཐབ་
རར་མི་ལྔ་བསད་མྱོང་། དེའི་ཁར་བྱིས་པ་ཞིག་བསྣན་ཚེ་འགྱེལ་འགྲོ་བ་ཅི་ཡིན་ནམ། ཨོ་
གུང་ཁ་ཝོ། ཁྱོད་ནི་དངོས་གནས་བུད་མེད་ཅིག་ཏུ་གྱུར་སོང་།”
ཁོ་ཡར་ལངས་ཤིང་རྐྱལ་ཁུག་ཕྲག་ལ་ཁུར་ཏེ། ཁོའི་གྲོགས་པོ་ཨོ་པི་ཨེ་ལི་ཁ་འཚོལ་དུ་ཕྱིན།
ཨོ་པི་ཨེ་ལི་ཁ་ཚ་ལི་མའི་ལྗོན་པ་ཞིག་གི་བསིལ་གྲིབ་འོག་བསྡད་དེ་ཏ་ལའི་ལོ་འདབ་
ཀྱིས་ཁང་ཀླད་འགེབ་ཀྱིན་འདུག ཁོ་དང་ཨོ་གུང་ཁ་ཝོ་གཉིས་ཀྱིས་ཕན་ཚུན་ལ་འཚམས་
འདྲི་བྱས་རྗེས། ཁོ་ཁྲིད་ནས་ཁོའི་སྤྱིལ་བུའི་ནང་དུ་ཕྱིན།
“ངས་ཁང་ཀླད་བཀབ་ནས་ཚར་མ་ཐག་ཁྱོད་འཚོལ་དུ་འགྲོ་རྩིས་ཡོད།” ཁོས་དེ་
ལྟར་བཤད་ཞོར་བརླ་ངོས་སུ་འབྱར་བའི་བྱེ་འདམ་ཕུར་གྱིན་འདུག
“དོན་དག་བདེ་བླག་ཡིན་ནམ།” ཨོ་གུང་ཁ་ཝོས་དྲིས།
“བདེ་བླག་རེད།” ཨོ་པི་ཨེ་ལི་ཁས “ངའི་བུ་མོ་གཉེན་དུ་སློང་མཁན་དེ་རིང་ཡོང་
རྒྱུ་རེད། ངས་བུ་མོའི་རྒྱུ་རིན་དེ་རིང་གཏན་ཁེལ་བྱས་ན་འདོད། ངས་བསམ་པར་ཁྱོད་ཀྱང་
ཡོང་ན་སྙམ་ཡོད།"
སྐབས་དེར། ཨོ་པི་ཨེ་ལི་ཁའི་བུ་མ་ཏུའུ་ཁ་ཕྱི་ནས་ནང་དུ་འབྱོར་བྱུང་། ཁོས་ཨོ་གུང་
ཁ་ཝོར་འཚམས་འདྲི་བྱས་རྗེས་ཁ་ཕྱིར་འཁོར་ནས་བུད་སོང་།
“ང་ལ་ལག་འཇུ་ཞིག་བྱ་རོགས།” ཨོ་གུང་ཁ་ཝོས་བྱིས་པ་དེར “ཉིན་མོ་དེར་ཁྱོད་
ཀྱིས་སྦེ་ག་འགྲན་པར་བལྟས་ནས་ང་རང་ཧ་ཅང་དགའ་བྱུང་།” བྱིས་པ་དེས་དགོད་ཙམ་
བྱས་རྗེས་ཨོ་གུང་ཁ་ཝོར་ལག་འཇུ་གནང་ཞིང་སྒོ་རའི་ནང་ཕྱིན་སོང་།
“ཁོས་མ་འོངས་པར་དོན་དག་ཆེན་པོ་འཁྱོངས་པ་ཁོ་ཐག་རེད།” ཨོ་གུང་ཁ་
ཝོས “གལ་ཏེ་ཁོ་ལྟ་བུའི་བུ་ཞིག་ཡོད་ཚེ་ཅི་མ་རུང་། ངས་ཨེན་ཝོ་དབྱི་ཨེ་ལ་སེམས་ཁྲལ་
བྱེད་བཞིན་ཡོད། ཤིང་འབྲས་མུའུ་ཧྲུའུ་ཡི་ཕྱེ་ཕོར་བ་གང་གིས་ཀྱང་ཁོ་རང་བསྒྱེལ་སྲིད།
ཁོའི་ནུ་བོ་གཉིས་ཀ་ཁོ་ལས་ངར་བ་འདྲ། འོན་ཀྱང་། ཨོ་པི་ཨེ་ལི་ཁ། ངས་ཁྱོད་ལ་དྲང་
མོར་བརྗོད་ཆོག ངའི་བྱིས་པ་རྣམས་ང་དང་མི་འདྲ། གལ་ཏེ་ངང་ལག་གི་ལྗོན་པ་ཆེན་
པོ་འདི་སྐམ་ཚེ། གང་ཞིག་ནས་ལྗོན་པ་ཆེན་པོར་འགྱུར་བའི་སོན་སྨྱུག་ཅིག་འཚོལ་ལམ།
ཨེ་ཅིན་མ་ནི་བུ་ཞིག་ཡིན་ཚེ། ང་རང་དགའ་སྲིད། མོར་དེ་འདྲའི་སྙིང་སྟོབས་འཛོམས་
འདུག ” ཟེར།
“ཁྱོད་ཀྱིས་སེམས་ཁྲལ་བྱ་མི་དགོས་པ་པ་ལ་སེམས་ཁྲལ་བྱེད་ཀྱིན་འདུག” ཨོ་པི་
ཨེ་ལི་ཁས “བྱིས་པ་རྣམས་ད་དུང་ལོ་ན་ཆུང” ཟེར།
“ཨེན་ཝོ་དབྱི་ཨེ་ལག་ཆགས་ནས་བུ་མོ་ཚོར་མངལ་སྦྲུམ་དུ་འཇུག་ཐུབ་པའི་ན་
ཚོད་ལ་སླེབས་འདུག ང་ནི་ཁོའི་ལོ་ཚོད་དུ་ཡོད་དུས་སྔར་ནས་རང་ཚུགས་ཟིན་ཡོད།
མིན། གྲོགས་པོ་ལགས། ཁོ་ནི་ཆུང་རྒྱུ་ག་ལ་ཡོད། བྱ་ཕྲུག་ཅིག་མ་འོངས་པར་བྱ་ཕོ་དགའ་
ཞིག་ཏུ་འགྱུར་མིན་སྒོ་ང་ཁ་བཀད་པའི་ཉིན་མོ་དེར་ཤེས་ཐུབ། ངས་ནུས་ཤུགས་ཡོད་རྒུས་
ཨེན་ཝོ་དབྱི་ཨེ་སྟག་ཤར་ཞིག་ཏུ་འགྱུར་བར་འབད་མོད། འོན་ཀྱང་ཁོ་ནི་ཁོའི་ཨ་མར་ཀུན་
ནས་འདྲ་འདུག”
“ཁོ་ནི་ཁོའི་ཨ་མྱེས་དང་ཀུན་ནས་མཚུངས།” ཨོ་པི་ཨེ་ལི་ཁས་དེ་ལྟར་དྲན་ནའང་
ཁ་ནས་མ་བཤད། ཨོ་གུང་ཁ་ཝོར་ཡང་དེ་འདྲའི་དྲན་ཚུལ་ཡོད། འོན་ཀྱང་ཁོས་སྔ་མོ་ནས་
སེམས་ཁོང་གི་གདོན་འདྲེ་དེ་ཇི་ལྟར་བདའ་རྒྱུ་ཤེས་ཡོད། ཕ་རྒན་གྱི་ནུས་མེད་དང་ཕམ་ཁ་
དྲན་ནས་སེམས་པ་སྡུག་དུས། ཁོས་བློ་རྩེ་གཅིག་ཏུ་སྒྲིམ་ཅི་ཐུབ་ཀྱིས་རང་གི་སྙིང་སྟོབས
དང་གྲུབ་འབྲས་དྲན་ནས་སྐྱོ་སྣང་བདའ་ཐབས་བྱས། ད་ལྟ་ཡང་ཁོས་དེ་ལྟར་བྱེད་ཀྱིན་
ཡོད། ཁོས་སེམས་དོན་རང་གི་ཉེ་ཆར་གྱི་དཔའ་ངར་ལྡན་པའི་སྤྱོད་ཚུལ་ཐེངས་དེའི་སྟེང་དུ་བསྒྱུར།
“ང་ཚོ་དང་མཉམ་དུ་བྱིས་པ་དེ་གསོད་དུ་མི་འགྲོ་བའི་རྒྱུ་མཚན་ཅི་ཡིན།” ཁོས་ཨོ་
པི་ཨེ་ལི་ཁར་དེ་ལྟར་དྲིས།
“ང་འགྲོ་མི་འདོད།” ཨོ་པི་ཨེ་ལི་ཁས་ཅི་མི་སྙམ་པར “ང་ལ་བྱ་བ་དེ་ལས་ཀྱང་གལ་
ཆེ་བ་ཞིག་བསྒྲུབ་རྒྱུ་ཡོད” ཟེར།
“ལྷས་ཁོ་རང་ཤི་ན་འགྲིག་ཟེར། ཁྱོད་ཀྱིས་འདི་ལྟར་བཤད་ཚེ། ཁྱོད་ལྷའི་དབང་
གྲགས་དང་གཏན་ཁེལ་ལ་དོགས་པ་སྐྱེས་པ་མ་ཡིན་ནམ།”
“མིན། ང་དོགས་པ་སྐྱེས་དོན་ཅི་ཡོད། ཡིན་ནའང་ལྷ་ཡིས་ང་སོང་ནས་གཏན་ཁེལ་
བྱས་པའི་ལས་དེ་ལག་ལེན་དུ་གདབ་དགོས་ཞེས་གསུངས་མེད།”
“འོན་ཀྱང་ལས་དེ་སྒྲུབ་མཁན་ཞིག་ཅིས་ཀྱང་དགོས་པས། གལ་ཏེ་ང་ཚོ་ཚང་མ་
ཁྲག་བཞུར་བར་སྐྲག་ན། ལས་དེ་བསྒྲུབ་མ་ཐུབ་པ་མིན་ནམ། ཁྱོད་ཀྱིས་སོམས་དང་། དེ་
དུས་ལྷ་ཡིས་ཇི་ལྟར་བྱ་སྲིད་དམ།"
“ཁྱོད་ཀྱིས་གསལ་བོར་རྟོགས་ངེས། ཨོ་གུང་ཁ་ཝོ། ང་ནི་ཁྲག་བཞུར་བར་སྐྲག་པ་
མིན། གལ་ཏེ་མི་ཞིག་གིས་ཁྱོད་དང་འུ་གཉིས་ཁྲག་བཞུར་རྒྱུར་སྐྲག་ཟེར་ན། དེ་ནི་ཁོས་
རྫུན་ལབ་པ་ཁོ་ཐག་ཡིན། ངའི་གྲོགས་པོ་ལགས། ངས་ཁྱོད་ལ་དོན་དག་ཅིག་བཤད། གལ་
ཏེ་ང་ཁྱོད་ཡིན་ཚེ། ང་རང་ཁྱིམ་དུ་སྡོད་ངེས། ཁྱོད་ཀྱིས་བསྒྲུབས་པའི་ལས་འདིར་ས་བདག་
རྒན་མོ་དགའ་མི་སྲིད། ས་བདག་རྒན་མོས་བྱ་སྤྱོད་འདིའི་རིགས་རྐྱེན་བྱས་ནས་ཁྱོད་ཀྱི་
ཁྱིམ་རྒྱུད་ཧྲིལ་པོ་བརླག་སྲིད།”
“ས་བདག་རྒན་མོས་ངས་མོའི་ཕོ་ཉའི་བཀའ་རྒྱ་རྩི་སྲུང་བྱས་པ་རྐྱེན་དུ་བགྲངས་
ནས་ང་ལ་ཆད་པ་བཅད་ན་ག་ལ་འགྲིག” ཨོ་གུང་ཁ་ཝོས “ཨ་མས་ཕྲུ་གུའི་ལག་ཏུ་བཞག་
པའི་ཤིང་འབྲས་མུའུ་ཧྲུའུ་ཚ་པོ་དེས། ཁོའི་ལག་པ་བསྲེག་མི་ཐུབ” ཟེར།
“སྐད་ཆ་འདི་ནི་བདེན་པ་ཤ་སྟག་རེད།” ཨོ་པི་ཨེ་ལི་ཁས་གཏམ་དེར་འཐད་པའི་
ཚུལ་སྟོན། “འོན་ཀྱང་ལྷ་ཡིས་གལ་ཏེ་ངའི་བུ་གསོད་དགོས་ཟེར་ན། ངས་ངོ་རྒོལ་མི་བྱེད་
ལ། ལག་བསྟར་བྱེད་མཁན་ཡང་བྱ་མི་སྲིད།”
གལ་ཏེ་ཨོ་ཧྥི་ཨེ་ཏུའུ་ཏག་ཏག་སྐབས་དེར་ནང་དུ་སླེབས་མེད་ཚེ། ཁོ་གཉིས་ཀྱིས་མུ་
མཐུད་དུ་རྩོད་གླེང་གི་མཇུག་བསྐྱང་ངེས། ཨོ་ཧྥི་ཨེ་ཏུའུ་ཡི་མིག་རྡེབ་ཙམ་རྡེབ་ཙམ་བྱེད་
པར་བལྟས་ན། ཁོས་གསར་འགྱུར་གལ་ཆེན་འཁྱེར་ཡོང་ཡོད་པ་ཤེས་ཐུབ། འོན་ཀྱང་ཁོར་
མྱུར་དུ་ཤོད་ཅེས་བཙན་སྐུལ་བྱེད་པ་ནི་བརྩི་བཀུར་མེད་པའི་རྟགས་རེད། ཨོ་པི་ཨེ་ལི་ཁས་
ཁོ་དང་ཨོ་གུང་ཁ་ཝོ་གཉིས་ཀྱིས་གཙབས་པའི་ཤིང་ཏོག་ཁོ་ལ་ར་ལག་ཅིག་ཁོར་བྱིན། ཨོ་
ཧྥི་ཨེ་ཏུའུ་ཡིས་དལ་མོར་ཟ་ཞོར་དུ་ཆ་ག་པ་གླེང་བྱུང་། ཁོས་ཤིང་ཏོག་ཁོ་ལ་ཟོས་ཚར་རྗེས་
བཤད་རྒྱུར།
“ཉིན་འདི་དག་རིང་བྱུང་བའི་བྱ་བ་དག་ནི་ཡ་མཚན་ཏག་ཏག་རེད།”
“ཅི་ཞིག་བྱུང་སོང་།” ཨོ་གུང་ཁ་ཝོས་དྲིས།
“ཁྱོད་ཚོས་ཨོ་གེ་པུའུ་ཨེ་ཧྥི་ཨེན་ཏུའུ་ལུའུ་ངོ་ཤེས་སམ།” ཨོ་ཧྥི་ཨེ་ཏུའུ་ཡིས་དྲིས།
“དབྱི་ལི་གྲོང་ཚོའི་ཨོ་གེ་པུའུ་ཨེ་ཧྥི་ཨེན་ཏུའུ་ལུའུ་ཟེར་རམ།” ཨོ་གུང་ཁ་ཝོ་དང་
ཨོ་པི་ཨེ་ལི་ཁ་གཉིས་ཀྱིས་མཉམ་གཅིག་ཏུ་བཤད་བྱུང་།
“ཁོ་ད་ནངས་ཤི་སོང་།” ཨོ་ཧྥི་ཨེ་ཏུའུ་ཡིས་བཤད།
“དེར་ཡ་མཚན་སྐྱེས་དོན་མེད། ཁོ་ནི་དབྱི་ལི་གྲོང་ཚོའི་ལོ་ན་ཆེས་བགྲེས་པའི་རྒན་
པ་རེད།” ཨོ་པི་ཨེ་ལི་ཁས་དེ་ལྟར་བཤད།
“ཁྱེད་གཉིས་ཀྱིས་བཤད་པ་བདེན། ཨོ་ཧྥི་ཨ་ཏུའུ་ཡིས་དེར་འཐད་པའི་བརྡ་སྟོན
ཞོར། “འོན་ཀྱང་ཁྱེད་གཉིས་ཀྱིས་གཅིག་དྲིས་ན་འགྲིག ཅིའི་ཕྱིར་རྔ་རྡུང་བཞིན་ཁོ་ཤི་
སོང་ཞེས་ཝུའུ་མུའུ་ཨོ་ཧྥེ་ཡ་པར་བརྡ་གཏོང་དུ་མ་ཡོང་བ་ཡིན་ནམ” ཟེར།
“རྒྱུ་མཚན་ཅི་ཡིན།” ཨོ་པི་ཨེ་ལི་ཁ་དང་ཨོ་གུང་ཁ་ཝོ་གཉིས་ཀྱིས་མཉམ་གཅིག་ཏུ་དྲིས།
“ཡ་མཚན་སྐྱེ་དགོས་པའི་གནད་འདི་ན་ཡོད། ཁྱེད་གཉིས་ཀྱིས་ཁོའི་ཆུང་མ་དང་པོ་
གང་གི་ཡིན་པ་ཨེ་ཤེས། ལམ་ནས་འགྲོ་དུས་འཁར་བར་བརྟེན་དགོས་པ་དེ།”
“དེ་ཤེས། མོའི་མིང་ལ་ཨོ་ཙོ་ཨེ་མེ་ན་ཟེར།”
“ཏན་ཏན་མོ་རེད།" ཨོ་ཧྥེ་ཨེ་ཏུའུ་ཡིས “ཨོ་ཙོ་ཨེ་མེ་ན་ཡང་ལོ་ན་བགྲེས་པ་ཁྱེད་
གཉིས་ཀྱིས་ཤེས་སྲིད། ཨེན་ཏུའུ་ལུའུ་ལ་ན་ཚ་བྱུང་སྐབས། མོས་ཁོར་བདག་སྐྱོང་བྱ་མི་
ཐུབ་པས། ཆུང་མ་ལོ་ཅུང་ཟད་གཞོན་པ་དག་ལ་བདག་སྐྱོང་བྱེད་དུ་བཅུག ད་ནངས་
ཞོགས་པར་ཨེན་ཏུའུ་ལུའུ་ཤི་རྗེས། ཁོའི་ཆུང་མ་དང་པོ་ཨོ་ཙོ་ཨེ་མེ་ནའི་སྤྱིལ་བུར་ཁོ་རང་
ཤི་སོང་བ་བརྡ་རྒྱག་ཏུ་སོང་། ཨོ་ཙོ་ཨེ་མེ་ན་མལ་གདན་སྟེང་ཡར་གོག་ཅིང་འཁར་བ་
ཐོགས་ཏེ་མོའི་ཁྱོ་གའི་སྤྱིལ་བུའི་ཕྱོགས་སུ་ཆས། མོ་སྤྱིལ་བུའི་སྒོ་ཁར་སླེབས་རྗེས་པུས་
མོའི་སླ་ང་སར་བཙུགས་ནས་ཐང་ལ་བསྒུར་ཞིང་། ‘ཨོ་གེ་པུའུ་ཨེ་ཧྥི་ཨེན་ཏུའུ་ལུའུ’ ཞེས་
མལ་གདན་སྟེང་ཉལ་བའི་ཁྱོ་གའི་མིང་ནས་ལན་གསུམ་བོས་རྗེས་ཁ་ཕྱིར་འཁོར་ནས་
མོའི་སྤྱིལ་བུར་ལོག་སོང་། རྗེས་སུ་ཨེན་ཏུའུ་ལུའུ་ཡི་ཆུང་མ་ཆེས་གཞོན་པ་དེ་མོ་བེམ་པོ་
བཀྲུ་བའི་མཛད་སྒོར་ཞུགས་པར་འབོད་དུ་སོང་དུས། མོ་མལ་གདན་སྟེང་ཉལ་འདུག་པ་
མཐོང་། མོ་ཤི་ཟིན།”
“དེ་ནི་དངོས་གནས་ཡ་མཚན་རེད།” ཨོ་གུང་ཁ་ཝོས “དེས་ན་ཁོ་ཚོས་ཁོའི་འདས་
མཆོད་མོའི་ཆུང་མ་དུར་འཇུག་བྱས་ཚར་རག་བར་དུ་ཕྱིར་འགྱངས་བྱ་དགོས” ཟེར།
“དེ་བས་རྔ་བརྡུངས་ནས་ཝུའུ་མུའུ་ཨོ་ཧྥེ་ཡ་པར་བརྡ་མ་བཏང་བ་རེད།”
“མི་རྣམས་ཀྱིས་རྒྱུན་དུ་བཤད་རྒྱུར། ཨེན་ཏུའུ་ལུའུ་དང་ཨོ་ཙོ་ཨེ་མེ་ན་གཉིས་
སེམས་གཅིག་ཡིན།” ཨོ་པི་ཨེ་ལི་ཁས “ང་བྱིས་པ་ཞིག་ཡིན་དུས། ཁོ་གཉིས་ལ་གླུ་
དབྱངས་ཤིག་བླངས་ཡོད། ཁོས་ཅི་ཞིག་བསྒྲུབས་ཀྱང་མོར་བཤད་ངེས” ཟེར།
“དེ་ངས་མི་ཤེས།” ཨོ་གུང་ཁ་ཝོས “ངས་ཁོ་རང་ལོ་གཞོན་དུས་སྟག་ཤར་ཞིག་
ཡིན་འདོད་མྱོང་།"
“ཁོ་ནི་དངོས་གནས་སྟག་ཤར་ཞིག་ཡིན།" ཨོ་ཧྥེ་ཨེ་ཏུའུ་ཡིས་དེ་ལྟར་བཤད།
“ཨོ་གུང་ཁ་ཝོས་ཐེ་ཚོམ་དང་བཅས་མགོ་བོ་གཡུག་གཡུག་བྱས།
“དེ་དུས་ཁོས་ད་དུང་ཝུའུ་མུའུ་ཨོ་ཧྥེ་ཡ་པ་རྣམས་ཁྲིད་ནས་འཐབ་འཁྲུག་བརྒྱབ་
མྱོང་།" ཨོ་པི་ཨེ་ལི་ཁས་དེ་ལྟར་ཟེར།
ཨོ་གུང་ཁ་ཝོ་རིམ་བཞིན་སླར་སོས་ཏེ་སྔོན་དང་མཚུངས་པར་གྱུར། ཁོས་རང་སེམས་
ལྷོད་གཡེང་དུ་མི་གཏོང་ཆེད་ལས་ཀ་ཅི་ཡོད་བཙལ་ཏེ་ལས། གལ་ཏེ་རྨོ་འདེབས་སམ་སྟོད་
སྡུད་ཀྱི་དུས་སུ་དབྱི་ཁོ་མེ་ཧྥེ་ན་བསད་པ་ཡིན་ཚེ། དོན་དག་དེ་ད་ལྟ་ནང་བཞིན་ཡིན་མི་
སྲིད། ཁོའི་སེམས་པ་ལས་ཀའི་སྟེང་འཁོར་ངེས། ཨོ་གུང་ཁ་ཝོ་ནི་བསམ་གཞིག་གཏང་རྒྱུར་
དགའ་བའི་མི་ཞིག་མིན། ཁོ་འགུལ་སྐྱོད་བྱེད་པར་དགའ། ལས་ཀ་མེད་དུས་བཙལ་རྒྱུ་དང་
དེ་ལས་གཞན་པའི་ཐབས་ནི་ཁ་བརྡ་བྱ་རྒྱུའོ།
ཨོ་ཧྥེ་ཨེ་ཏུའུ་སོང་རྗེས། ཨོ་གུང་ཁ་ཝོས་ཀྱང་རྐྱལ་ཁུག་ཁུར་ནས་འགྲོ་གྲབས་བྱས།
“ང་ངེས་པར་དུ་ཁྱིམ་དུ་ལོག་ནས་ཕྱི་དྲོ་བཏུང་རྒྱུའི་ཏ་ལའི་ཆང་བསྡུ་རུ་འགྲོ་དགོས།”
ཁོས་དེ་ལྟར་བཤད།
“སུས་ཁྱོད་ལ་ཏ་ལའི་ལྗོན་པ་མཐོན་པོ་དེ་དག་གི་ཁུ་བ་བཙག་རྒྱུ།” ཨོ་པི་ཨེ་ལི་ཁས་དྲིས།
“ཝུའུ་མེ་ཙོ་ལིན་ཅི།” ཨོ་གུང་ཁ་ཝོས་ལན་བཏབ།
“མཚམས་ལན་རེར་ང་ལ་ཐོབ་ཐང་འདི་དག་ཐོབ་པས་འགྱོད་པ་སྐྱེས།” ཨོ་པི་ཨེ་
ལི་ཁས “ན་གཞོན་དེ་དག་གིས་འབྲེག་སྡུད་ལ་ཁ་གཡར་ནས་ཏ་ལའི་ལྗོན་པ་དེ་དག་རྡོག་
རོལ་ཏུ་གཏོང་དུས། ངའི་ཡིད་སེམས་གཏིང་ནས་སྐྱོ་འོངས” ཟེར།
“དངོས་གནས་དེ་འདྲ་རེད།” ཨོ་གུང་ཁ་ཝོ་ཡང་དེར་འཐད་པ་བྱུང་། “ཡིན་ནའང་
རང་སའི་བཅའ་ཁྲིམས་བསྲུང་དགོས།”
“ངས་བཅའ་ཁྲིམས་འདི་ཇི་ལྟར་བྱུང་བ་མི་ཤེས།” ཨོ་པི་ཨེ་ལི་ཁས “རུས་རྒྱུད་
མང་ཆེ་ཤོས་ཀྱིས་ཐོབ་ཐང་ཡོད་པའི་སྐྱེས་པ་ཏ་ལའི་ལྗོན་པའི་མགོར་འགོ་མི་ཆོག་པ་བྱས་
མེད། ཡིན་ཡང་ང་ཚོའི་འདི་རུ་ཁོས་ཐང་ནས་ལངས་ཏེ་འབྲེག་པ་ལས་ལྗོན་པར་འགོ་མི་
ཆོག་ཟེར། དེ་ནི་ན་ཏི་མ་ལ་ཅ་ན་དང་འདྲ་སྟེ། ཁོས་མི་ལ་གྲི་གཡར་ནས་ཁྱི་ཤ་གཏུབ་ཏུ་མི་
འཇུག རྒྱུ་མཚན་ནི་ཁྱི་ནི་ཁོར་མཚོན་ན་འཛེམ་བྱ་ཞིག་ཡིན། འོན་ཀྱང་ཁོས་རང་གི་སོ་
ཡིས་ཁྱི་ཤ་ལྡོད་པར་མི་འཛེམ” ཟེར།
“ངས་བལྟས་ན་ང་ཚོའི་རུས་རྒྱུད་ཀྱིས་ཐོབ་ཐང་ལ་ཤིན་ཏུ་མཐོང་ཆེན་གནང་། འདི་
ནི་དོན་དག་དགའ་ཞིག་རེད།” ཨོ་གུང་ཁ་ཝོས “ཁྱོད་ཀྱིས་བཤད་པའི་རུས་རྒྱུད་དེ་དག་
གིས་ཐོབ་ཐང་ཤིན་ཏུ་དམན་པར་ལྟ། ཐ་ན་སྤྲང་པོས་ཀྱང་བླངས་ཆོག” ཟེར།
“ངས་ད་སོ་མ་ཀུ་རེ་བརྩེས་པ་ཙམ་ཡིན།” ཨོ་པི་ཨེ་ལི་ཁས “ཨ་པ་མུའུ་དང་ཨ་
ཉིན་ཐར་ཐོབ་ཐང་འདི་མཱ་ནོ་པེ་གཉིས་ལའང་མི་དོ། སྐྱེས་པ་རེ་རེའི་རྐང་མགོར་ཐོབ་ཐང་
གི་སྐུད་པ་བཏགས་འདུག ཐ་ན་རྐུ་བྱེད་དུས་ཀྱང་གྲོལ་མི་དགོས།”
“ཁོ་ཚོས་དངོས་གནས་ཐོབ་ཐང་ལ་དམའ་འབེབས་བྱས་པ་རེད།” ཨོ་གུང་ཁ་ཝོས་
བཤད་ཞོར་དུ་ཡར་ལངས་ནས་འགྲོ།
“ངའི་གཉེན་ཡ་ཚང་བསླེབ་ལ་ཉེ།” ཨོ་པི་ཨེ་ལི་ཁས་བཤད།
“ང་མྱུར་དུ་ཕྱིར་ཡོང་།” ཨོ་གུང་ཁ་ཝོས་ཕྱོགས་གཅིག་ནས་དེ་ལྟར་བཤད་ཞོར།
ཕྱོགས་གཅིག་ནས་ཉི་མ་མཚམས་གང་དུ་སླེབས་འདུག་པར་ལྟ་བཞིན་འདུག
ཨོ་གུང་ཁ་ཝོ་ཕྱིར་ལོག་དུས། ཨོ་པི་ཨེ་ལི་ཁའི་སྤྱིལ་བུར་བསྡོམས་པས་མི་བདུན་
འདུག གཉེན་སློང་མཁན་ནི་ལོ་ཉེར་ལྔ་ཡས་མས་ཀྱི་ན་གཞོན་ཞིག་རེད། ཁོ་དང་མཉམ་
དུ་ཡོང་མཁན་ནི་ཁོའི་ཨ་ཕ་དང་ཨ་ཁུ་རེད། ཨོ་པི་ཨེ་ལི་ཁའི་ཕྱོགས་ནས་ཁོའི་ཕུ་བོ་གཉིས་
ཀ་དང་མ་ཏུའུ་ཁ། ཁོའི་ལོ་བཅུ་དྲུག་ལ་བུད་པའི་བུ་ཆེ་བ་བཅས་རེད།
“ཨ་ཁུའུ་ཨེ་ཅིའི་ཨ་མར་ང་ཚོར་ཤིང་ཏོག་ཁོ་ལ་འཁྱེར་ཤོག་ཅེས་ཤོད།” ཨོ་པི་ཨེ་ལི་
ཁས་བུ་ལ་དེ་ལྟར་བཤད། མ་ཏུའུ་ཁ་གློག་ཞགས་འཁྱུག་པ་བཞིན་སྒོ་རའི་ནང་མི་སྣང་བར་
ཡལ་སོང་། ཁོ་ཚོའི་གཏམ་གླེང་ཁོའི་སྟེང་དུ་བབས། ཚང་མས་གཅིག་མཐུན་དུ་ཁོ་ནི་གྲི་
བཞིན་རྣོ་ཟེར།
“སྐབས་འགར་ངས་ཁོ་ནི་ཚོར་བ་སྐྱེན་དྲགས་འདུག་འདོད།” ཨོ་པི་ཨེ་ལི་ཁས་
ཅུང་བློ་ཕམ་པའི་གདངས་ཀྱིས “ཁོ་ནི་གཏན་ནས་ཡག་པོར་མི་འགྲོ་བར་རྒྱུག་རྐྱང་བྱེད།
གལ་ཏེ་ཁོར་བྱ་བ་ཞིག་བསྒྲུབ་ཏུ་བཅུག་ཚེ། བྱ་བ་ཅི་ཡིན་བཤད་ནས་མ་ཚར་གོང་གཟུགས་
མཐོང་རྒྱུ་མི་འདུག” ཟེར།
“ཁྱོད་རང་ཉིད་ཀྱང་དེ་འདྲ་ཞིག་ཡིན།” ཁོའི་ཕུ་བོ་ཆེ་བས “ང་ཚོས་རྒྱུན་པར” ‘བ་
མོས་རྩྭ་ཟོས་མ་ཐག་བེའུ་ཡིས་ཁོའི་ཁ་ལ་ལྟ་’ཟེར། མ་ཏུའུ་ཁ་ཡིས་ཁྱོད་ཀྱི་ཁ་ལ་བལྟས་
བལྟས་སུ་བསྡད་འདུག”
ཁོས་དེ་ལྟར་བཤད་དུས། བྱིས་པ་ཕྱིར་སླེབས་བྱུང་། ཁོའི་གཞུག་ཏུ་ཁོའི་མ་མི་གཅིག་
པའི་ནུ་མོ་ཨ་ཁུའུ་ཨེ་ཅི་འབྲངས་འདུག མོའི་ལག་ཏུ་ཤིང་སྡེར་ཞིག་བཟུང་ཞིང་ནང་དུ་
ཤིང་ཏོག་ཁོ་ལ་གསུམ་དང་ཕོ་བ་རིལ་ཅུང་ཟད་བཞག་ཡོད། མོས་ཤིང་སྡེར་ཨ་ཕའི་ཕུ་བོ་ཆེ་
བའི་ལག་ཏུ་བཞག་འཕྲལ་འཚེར་སྣང་དང་བཅས་མོ་གཉེན་སློང་མཁན་དང་ཁོའི་གཉེན་
ཉེ་རྣམས་ལ་རེ་རེ་བཞིན་ལག་འཇུ་བྱས། མོ་ནི་ལོ་བཅུ་དྲུག་ཙམ་སྟེ་གནས་ལ་འགྲོ་བར་
རན་པའི་ལོ་ཚོད་རེད།
མོའི་སྐྲ་ལོ་ནི་བྱ་ཕོའི་ཟེ་བ་བཞིན་གཙུག་ཏུ་བསྡམས་ཤིང་། གདོང་ལ་རྩི་དམར་པོ་
སྲབ་བུ་ཞིག་བསྐུས་འདུག ལུས་ཡོངས་སུ་ཝུའུ་ལི་ཡིས་རི་མོ་རྣམ་པ་སྣ་ཚོགས་བྲིས་
ནས་མཛེས་པར་བརྒྱན་ལ། མོས་སྐེ་རྒྱན་ཞིག་དཀྲིས་གསུམ་བརྒྱབ་ནས་བཏགས་ཤིང་མྱོས་
བུམ་གྱི་བར་དུ་དཔྱངས། ལག་མགོར་ཁ་དོག་དམར་སེར་གཉིས་ཀྱི་ལག་གདུབ་དང་། སྐེད་
པར་ཕྲེང་བ་གཤར་མ་ལྔ་དྲུག་ཙམ་དཀྲིས་ཡོད།
མི་རྣམས་དང་ལག་འཇུ་བྱས་རྗེས། གསལ་བོར་བཤད་ན་ལག་པ་ཕར་བསྲིངས་ནས་
མི་རྣམས་ལ་འཇུས་སུ་བཅུག་རྗེས། མོ་རང་ཨ་མའི་སྤྱིལ་བུར་ཟས་གཡོ་རོགས་སུ་བུད་སོང་།
མོ་མེ་ཐབ་ཀྱི་ཉེ་སར་ཕྱིན་ཏེ་གྱང་ངོར་ཁེན་པའི་གཏུན་བུ་ལེན་སྐབས། མོའི་ཨ་མས་
མོར “སྔོན་ལ་ཁྱོད་ཀྱི་སྐེད་པར་དཀྲིས་པའི་ཕྲེང་བ་དེ་ལེན་རོགས། ངས་ཁྱོད་ལ་རྒྱུན་པར་
སྐེད་རྒྱན་དང་མེ་གཉིས་གྲོགས་པོ་མིན་ཞེས་བཤད་ཀྱང་། ཁྱོད་ཀྱིས་ཁར་མི་ཉན། ཁྱོད་ཀྱི་
རྣ་ནི་མཛེས་སྤྲས་ཙམ་ལས། སྐད་ཆར་ཉན་སྤྱད་མིན་པ་འདྲ། ནམ་ཉི་མ་ཞིག་ལ། ཁྱོད་
ཀྱི་ཕྲེང་བ་ཁྱོད་ཀྱི་སྐེད་པ་ནས་འབར་རྒྱུ་རེད། དེ་དུས་ད་ཁྱོད་ཀྱིས་གསལ་བོར་རྟོགས་
ངེས” ཟེར།
ཨ་ཁུའུ་ཨེ་ཅི་ཁང་པའི་ཕར་སྣེར་སོང་སྟེ་སྐེད་ཀྱི་ཕྲེང་བ་བཀྲོལ། མོའི་ལག་ཤིན་ཏུ་
དལ་སྟེ་རྐྱ་མ་རེ་རེ་བཞིན་བཤིག་པར་བྱེད། དེ་ལྟར་མ་བྱས་པར་གང་སར་ཐོར་ཚེ། ཕྲེང་
བ་ཆུང་ཆུང་མང་པོ་རེ་རེ་བཞིན་ཡང་བསྐྱར་བརྒྱུས་དགོས། མོས་ལག་པས་ཕྲེང་བ་རེ་རེ་
བཞིན་མར་དེད་ནས་འཕོངས་དང་བརླ་མགོ་བརྒྱུད་ནས་རྐང་པའི་བར་ཤུད་དུ་བཅུག
དབུས་ཁང་ནང་གི་སྐྱེས་པ་ཚོས་གཉེན་ཚང་གིས་ཁུར་ཡོང་བའི་ཏ་ལའི་ཆང་འཐུང་
མགོ་བརྩམས། ཆང་དེའི་རིགས་ནི་ཞིམ་ལ་བཟི་སྟོབས་ཆེ། ཆང་རྫའི་ཁ་ནི་ཏ་ལའི་འབྲས
བུས་བཅད་ཡོད་ཀྱང་། ཆང་གི་ལྦུ་བ་དཀར་པོ་རྫ་ཁོག་གི་ཕྱི་ལ་འཕྱུར་འདུག
“ཆང་འདི་ནི་འབྲེག་སྡུད་ལ་བྱང་བའི་མི་ཞིག་གིས་བཙགས་པ་ཤེས་ཐུབ།” ཨོ་གུང་
ཁ་ཝོས་དེ་ལྟར་བཤད།
མིང་ལ་དབྱི་པེ་ཟེར་བའི་གཉེན་སློང་མཁན་ན་གཞོན་དེ་ཤེད་ཀྱིས་བགད་ནས། ཁོས་
ཨ་ཕར “ཁྱེད་ཀྱིས་གོ་སོང་ངམ” ཟེར་ཞིང་། དེ་ནས་གཞན་རྣམས་ལ “ཁོས་ང་རང་
འབྲེག་སྡུད་ལ་མཁས་པ་གཏན་ནས་ཁས་མི་ལེན” ཟེར།
“ཁོས་ངའི་ཏ་ལའི་ལྗོན་པ་ཆེས་ལེགས་པ་གསུམ་བྲེགས་ནས་བསྐམས་སོང་།” ཁོའི་
ཨ་ཕ་ཝུའུ་ཁ་གེ་པོས་བཤད།
“དེ་ནི་ལོ་ལྔའི་སྔོན་རེད། དེ་དུས་ངས་ད་དུང་འབྲེག་མི་ཤེས།” དབྱི་པེ་ཡིས་བཤད་
ཞོར་དུ་ཆང་ལྡུག་མགོ་བརྩམས། ཁོས་རྭ་ཅོ་དང་པོའི་ནང་དུ་གང་བླུགས་ནས་རང་གི་ཕ་
རྒན་ལ་དྲངས། དེ་ནས་མི་གཞན་དག་ལ་དྲངས། ཨོ་གུང་ཁ་ཝོས་རྐྱལ་ཁུག་ནང་ནས་རྭ་
ཅོ་ཆེན་པོ་ཞིག་བཏོན་ཞིང་། རྭ་ཅོའི་ནང་འབྱར་བའི་རྡུལ་སོགས་ཕུ་བཏབ་ནས་སྤུར་རྗེས།
དབྱི་པེ་ལ་གཏད་དེ་ཆང་ལྡུག་ཏུ་བཅུག
སྐྱེས་པ་རྣམས་ཀྱིས་ཆང་འཐུང་དུས་ཅི་ཡང་གླེང་སྟེ། མ་གླེང་བ་ནི་ཐེངས་འདིའི་
འདུ་འཛོམས་ཀྱི་རྒྱུ་རྐྱེན་ཡིན། ཆང་རྫའི་ནང་གི་ཆང་འཐུང་ནས་ཡོངས་སུ་རྫོགས་པ་ན།
གཉེན་སློང་མཁན་གྱི་ཨ་ཕས་ད་གཟོད་མགྲིན་པ་བསལ་ཙམ་བྱས་ཏེ། ཁོ་ཚོའི་ཡོང་དོན་
གསལ་བཤད་བྱས།
དེ་ནས་ཨོ་པུ་ཨེ་ལི་ཁས་ཁོར་ཕྱགས་མ་ཐུང་ཐུང་ཞིག་སྤྲད་ཅིང་། ཝུའུ་ཁ་གེ་པུའུ་ཡིས་
དེ་རྩིས་ཙམ་བྱས།
“རྐང་སུམ་ཅུ་ཨེ་རེད།” ཁོས་དྲིས།
ཨོ་པི་ཨེ་ལི་ཁས་མགོ་ལྕོག་ལྡེམ་ལྡེམ་བྱས།
“ང་ཚོའི་གྲངས་ཀ་ཧ་ལམ་ཉེ་སོང་།” ཝུའུ་ཁ་གེ་པུའུ་ཡིས་དེ་ལྟར་བཤད་འཕྲལ།
ཁོའི་སྤུན་མཆེད་དང་བུ་ལ་ཕྱོགས་ནས “ང་ཚོ་སྒོར་བུད་ནས་གྲོས་ཤིག་བྱ” ཟེར་ཞིང་
ཡར་ལངས་ཏེ་སྒོར་ཆས། ཕྱིར་ལོག་དུས། ཝུའུ་ཁ་གེ་པུའུ་ཡིས་ཕྱགས་མ་ཞིག་ཨོ་པི་ཨེ་ལི་
ཁའི་ལག་ཏུ་བཞག ཁོས་བརྩིས་པ་ན་ད་ནི་སུམ་ཅུ་མིན་པར་བཅོ་ལྔ་རེད། ཁོས་དེ་དག་
རང་གི་ཕུ་བོ་རྒན་པ་མ་ཆིའི་ལག་ཏུ་སྤྲད། ཁོས་ཀྱང་ཐེངས་ཤིག་བརྩིས་རྗེས “ང་ཚོས་
སུམ་ཅུའི་མན་ལ་འབབ་པར་ཚོད་དཔག་བྱས་མེད། འོན་ཀྱང་དེ་ནི་གཏམ་རྒྱུད་ཁྲོད་ཀྱི་
ཁྱིས་བཤད་པ་བཞིན་ཏེ། ‘ངས་གོམ་གང་ཕྱི་སྣུར་བྱས་ན། ཁྱོད་ཀྱིས་ཀྱང་གོམ་གང་ཕྱི་སྣུར་
བྱ་དགོས། འདི་ནི་རོལ་རྩེད་ཙམ་ཡིན།’ གཉེན་སྒྲིག་ནི་མ་གཞི་ནས་རོལ་རྩེད་ཡིན་འོས།
དེ་ནི་འཐབ་འཁྲུག་མིན། དེ་བས་ང་ཚོས་གྱོང་ཅུང་ཟད་རེག་ཀྱང་སྐྱོན་མེད” ཟེར་ཞིང་།
དེ་ནས་རྩི་རྐང་བཅོ་ལྔའི་སྟེང་ཡང་བཅུ་བསྣན་རྗེས་ཝུའུ་ཁ་གེ་པུའུ་ཡི་ལག་ཏུ་བཞག
དེ་ལྟར་མཇུག་མཐར་ཨ་ཁུའུ་ཨེ་ཅིའི་བག་གསར་གྱི་རྒྱུ་རིན་ལ་མཱ་ནོ་པེ་གསོ་ཁུག་
དོ་སྟེར་རྒྱུ་ཐག་བཅད། ཕྱོགས་གཉིས་ཀས་ཁ་ཐོག་གཅིག་ཏུ་འཇོག་དུས་ས་སྲོས་སྔར་ནས་
སླེབས་ཟིན།
“ཨ་ཁུའུ་ཨེ་ཅིའི་ཨ་མར་བརྡ་རྒྱོབས། ང་ཚོས་གྲོས་ཐག་བཅད་ཟིན།” ཨོ་པི་ཨེ་
ལི་ཁས་རང་གི་བུ་མ་ཏུའུ་ཁར་དེ་ལྟར་བཤད། སྐད་ཅིག་མའི་རིང་དུ། བུད་མེད་དེས་ལྡུར
ཐུག་དཀར་ཡོལ་གང་བསྣམས་ནས་སླེབས་བྱུང་། ཨོ་པི་ཨེ་ལི་ཁའི་ཆུང་མ་གཉིས་པས་ཀྱང་
ཁུ་བ་རྫ་ཁོག་གང་གདུས་ནས་ཁུར་ཡོང་། མ་ཏུའུ་ཁ་ཡིས་ཀྱང་ཏ་ལའི་ཆང་རྫ་མ་གང་ཁྱེར་ནས་སླེབས།
མི་དེ་རྣམས་ཀྱིས་ཟས་ཟ་ཞོར་དང་ཆང་འཐུང་ཞོར་དུ་ཉེ་འབྲེལ་གྱི་མི་ཚོའི་ཡུལ་སྲོལ་
གླེང་བཞིན་འདུག
ཨོ་པི་ཨེ་ལི་ཁས “དེ་རིང་ཞོགས་པར་ཨོ་གུང་ཁ་ཝོ་དང་ངེད་གཉིས་ཀྱིས་ད་རུང་ཨ་
པ་མུའུ་དང་ཨ་ཉིན་ཐ་གླེང་བ་ཡིན། དེ་རུ་ཐོབ་ཐང་ཡོད་མཁན་སྡོང་མགོར་འགོས་ཆོག་པ་
དང་། དེར་མ་ཟད་ཁོ་ཚོའི་ཆུང་མར་ལྡུར་ཐུག་བཟོས་ཆོག་ཟེར” ཞེས་བཤད།
“ཁོ་ཚོའི་ཡུལ་སྲོལ་ཐམས་ཅད་ཉོག་ཚར་འདུག ཁོ་ཚོས་ང་ཚོ་བཞིན་ཕྱགས་མས་
བག་གསར་གྱི་རྒྱུ་རིན་ཐག་མི་གཅོད་པར། ཁོ་ཚོས་རིན་གོང་བརྩེགས་ཤིང་། རྩོད་གླེང་བྱས་
ནས་མཚམས་མི་འཇོག ཚོང་རར་ར་མ་ཞིག་གམ་བ་མོ་ཞིག་ཉོ་བ་དང་གཉིས་སུ་མ་མཆིས།”
“དེ་ནི་དངོས་གནས་མི་ལེགས།” ཨོ་པི་ཨེ་ལི་ཁའི་ཕུ་བོས “ས་ཆ་ཞིག་ཏུ་ལེགས་
last stop 84
པར་འདོད་པ་དེ་ས་ཆ་གཞན་ཞིག་ཏུ་མི་ལེགས། ཝུའུ་མུའུ་ཨེན་སོར་མཚོན་ན། ཁོ་ཚོས་
གྲོས་སྡུར་གཏན་ནས་མི་བྱེད། ཐ་ན་ཕྱགས་མ་ཡང་མི་སྤྱོད། གཉེན་སློང་མཁན་གྱིས་མཱ་ནོ་
པེ་གསོ་ཁུག་རེ་རེ་བཞིན་བུ་མོའི་ཕྱོགས་ཀྱིས་མཚམས་ཞོག་ཟེར་རག་བར་དུ་ཁུར་ཡོང་
དགོས། དེ་ནི་ཡུལ་སྲོལ་ངན་པ་ཞིག་རེད། དེས་རྒྱུན་པར་མི་དང་མིའི་བར་དུ་ཁ་རྩོད་
འབྱུང་བཞིན་འདུག” ཟེར།
“འཇིག་རྟེན་ཤིན་ཏུ་ཆེ།” ཨོ་གུང་ཁ་ཝོས “ངས་གོ་ཐོས་ལྟར་ན། རུས་རྒྱུད་ཁ་
ཤས་ནང་ཐ་ན་སྐྱེས་པའི་བྱིས་པ་ཁོའི་ཆུང་མ་དང་ཆུང་མའི་རུས་རྒྱུད་དུ་གཏོགས་པ་རེད་
ཟེར” ཞེས་བཤད།
“དེ་ནི་དཔེ་མི་སྲིད།” མ་ཆི་ཡིས “ཁྱོད་ཀྱིས་དེ་ལྟར་བཤད་པ་ལས། ཁོ་ཚོས་བྱིས་
པ་འཇོག་དུས་བུད་མེད་ནི་སྐྱེས་པའི་སྟེང་དུ་ཉལ་བ་རེད་ཅེས་ན་མི་ལེགས་སམ” ཟེར།
“འདི་ནི་མི་དཀར་སྐོར་གྱི་ངག་རྒྱུན་དེ་དང་འདྲ་སྟེ། མི་རྣམས་ཀྱིས་བཤད་རྒྱུར། ཁོ་
ཚོ་རྡོ་ཐལ་དཀར་པོ་འདི་བཞིན་དཀར་པོ་ཡིན་ཟེར།” ཨོ་པི་ཨེ་ལི་ཁས་བཤད་བཞིན་དུ་ལག་
ཏུ་རྡོ་ཐལ་དཀར་པོ་ཞིག་བཟུང་། དེ་ནི་སྐྱེས་པ་ཀུན་གྱིས་རང་གི་སྤྱིལ་བུའི་ནང་གྲ་སྒྲིག་བྱ་
དགོས་པ་ཞིག་ཡིན། ཤིང་ཏོག་ཁོ་ལ་ཟ་དུས། མགྲོན་པོ་ཚོས་དེ་ཡིས་ཐང་ལ་རི་མོ་འབྲི་བ་རེད།
“མི་རྣམས་ཀྱིས་ད་དུང་མི་དཀར་པོའི་རྐང་པར་མཛུབ་མོ་ཡོད་པ་མ་རེད་ཟེར།”
“ཁྱོད་ཀྱིས་མི་དཀར་པོ་ཞིག་གཏན་ནས་མཐོང་མ་མྱོང་ངམ།” མ་ཆིས་དྲིས།
“ཁྱོད་ཀྱིས་མཐོང་མྱོང་ངམ།” ཨོ་པི་ཨེ་ལི་ཁས་ལྡོག་འདྲི་བྱས།
“མི་དཀར་པོ་ཞིག་རྒྱུན་པར་ས་འདི་བརྒྱུད་ནས་འགྲོ་བཞིན་འདུག” མ་ཆིས “ཁོའི་
མིང་ལ་ཨ་མ་ཏི་ཟེར” ཞེས་བཤད།
ཨ་མ་ཏི་ངོ་ཤེས་མཁན་ཀུན “ཧ་ཧ” ཞེས་བགད་བྱུང་། དེ་ནི་མཛེ་ནད་བྱུང་ཡོད་
པའི་མི་ཞིག་ཡིན། མཛེ་ནད་ཅན་ལ་མིང་ཅུང་ཟད་སྙན་མོ་ཞིག་བཏགས་པ་ནི “མི་དཀར་པོ" ཞེས་པའོ། 

༩
དགོང་མ་གསུམ་གྱི་རིང་དུ་ཨོ་གུང་ཁ་ཝོ་ཐེངས་དང་པོར་གཉིད་ཁུགས་སོང་། ཁོ་ནམ་
ཕྱེད་དུ་ཐེངས་ཤིག་སད་མོད། མི་བདེ་བ་ཅི་ཡང་མེད། ཁོས་ཡར་སྔོན་རྒྱུན་དུ་མི་བདེ་དོན་
ཅི་ཡིན་ནམ་སྙམ། དེ་ནི་མི་ཞིག་གིས་ཉིན་མོར་མཚན་གྱི་རྨི་ལམ་ནི་དེ་འདྲའི་འཇིགས་པོ་
ཡིན་པ་མི་ཤེས་པ་བཞིན་ནོ། །ཁོ་གཉིད་པའི་དུས་སུ། དུག་སྦྲང་གིས་ཁོའི་བརླ་ངོས་སུ་སོ
ཞིག་བཏབ་བྱུང་། ཁོས་གླལ་སྒྱིང་ཞིག་བྱས་རྗེས་བརླ་ངོས་སུ་འཕྲུག་ཙམ་བྱས། རྣ་བ་གཡས་
པའི་འགྲམ་དུ་དུག་སྦྲང་ཞིག་གིས་ཝང་སྒྲ་སྒྲོག་བཞིན་འདུག ཁོས་རྣ་ཅོག་སྟེང་ཐལ་ལྕག་
གིས་གཞུས་ཤིང་དུག་སྦྲང་གསོད་ན་འདོད། དུག་སྦྲང་ནི་ཅིའི་ཕྱིར་རྒྱུན་པར་མིའི་རྣ་སྒོར་
འཕུར་ཡོང་བ་ཡིན་ནམ། ཁོ་བྱིས་པ་ཡིན་དུས་ཨ་མས་གཏམ་རྒྱུད་ཅིག་བཤད་མྱོང་། གཏམ་
རྒྱུད་དེ་ནི་བུད་མེད་རྣམས་ཀྱིས་བཤད་པའི་གཏམ་རྒྱུད་གཞན་དང་འདྲ་བར་གླེན་བཤད་
འབའ་ཞིག་ཡིན། བཤད་པ་ལྟར་ན། དུག་སྦྲང་གིས་ཐེངས་ཤིག་རྣ་ཅོག་བག་མར་བསླངས་
པས། རྣ་ཅོག་ཐང་དུ་འགྲེ་ལོག་རྒྱག་བཞིན་ཧ་ཧ་ཞེས་བགད། རྣ་ཅོག་གིས “ཁྱོད་ཀྱི་བསམ་
པར་ཁྱོད་དུས་ཡུན་ག་ཙམ་ལ་གསོན་ཐུབ་སྙམ་ཡོད། ཁྱོད་ནི་སྔར་ནས་རུས་པ་སྐམ་པོ་ཞིག་
རེད” ཅེས་བཤད་པར། དུག་སྦྲང་གིས་རང་ལ་དམའ་འབེབས་བྱས་སོང་སྙམ་ནས་བུད་
སོང་། དེ་བས་རྗེས་སུ་དུག་སྦྲང་རྣ་ཅོག་གི་འགྲམ་དུ་བརྒྱུད་སྐབས། རྒྱུན་པར་རྣ་ཅོག་ལ“ང་
ད་རུང་གསོན་ཡོད" ཅེས་བརྗོད་པ་རེད།
ཨོ་གུང་ཁ་ཝོས་ཉལ་ལུགས་ཐེངས་ཤིག་བརྗེས་རྗེས་ཡང་བསྐྱར་གཉིད་སོང་། ཕྱི་ཉིན་
ཞོགས་པར་མི་ཞིག་གིས་ཁོའི་སྒོ་ཏིང་སྒྲ་དང་བཅས་བརྡུངས་པས། ཁོ་གཉིད་ལས་བསླངས།
“སུ་ཡིན།” ཁོས་ཁོང་ཁྲོ་དང་བཅས་སྐད་བརྒྱབ། ཁོས་དེ་ནི་ཨེ་ཁ་ཝེ་ཧྥི་ཡིན་པ་ཤེས།
ཁོའི་ཆུང་མ་གསུམ་པོའི་ཁྲོད་དུ་ཨེ་ཁ་ཝེ་ཧྥིས་མ་གཏོགས་སྒོ་བརྡུང་མི་ཕོད།
“ཨེ་ཅིན་མ་ཤི་ལ་ཉེ།” སྒོའི་ཕྱི་རོལ་ཏུ་མོའི་སྐད་གྲགས་འོངས་ཤིང་། སྐད་ཆ་དེའི་
ཁྲོད་དུ་མོའི་ཚེ་གང་གི་སྐྱོ་གར་དང་སྡུག་བསྔལ་ཐིམ་ཡོད།
ཨོ་གུང་ཁ་ཝོ་མལ་ཁྲིའི་སྒང་ནས་མར་ལྡིང་ཞིང་། སྒོ་གཏན་ཕྱུང་སྟེ་ཨེ་ཁ་ཝེ་ཧྥིའི་
སྤྱིལ་བུར་བརྒྱུགས།
ཨེ་ཅིན་མ་མལ་སྟན་སྟེང་ཉལ་ནས་འདར་སིག་སིག་བྱེད། མོའི་འགྲམ་དུ་ཨ་མས་
ཞག་གང་བོར་སྦར་བའི་མེ་ཕུང་ཡོད།
“འདི་ནི་ཚ་བརྒྱབ་པ་རེད།” ཨོ་གུང་ཁ་ཝོས་བཤད་ཞོར་དུ་གཏུབ་གྲི་བླངས་ནས།
ནགས་གསེང་དུ་རྩྭ་སྨན་དང་ལོ་འདབ་སོགས་འབྲེག་ཏུ་ཕྱིན། དེ་དག་ཚ་འཇོམས་པའི་
སྨན་བཟོ་བར་སྤྱོད་དགོས།
ཨེ་ཁ་ཝེ་ཧྥི་ན་ཚ་བྱུང་བའི་བྱིས་པའི་གུད་དུ་པུས་ཚུགས་སུ་བསྡད་དེ། ལག་པས་མོའི་
རློན་ཤིག་ཤིག་གི་དཔྲལ་བ་ཚ་བོའི་སྟེང་རེག་རེག་བྱེད།
ཨེ་ཅིན་མ་ནི་མོའི་བུ་ཁེར་སྐྱེས་དང་། མོའི་འཇིག་རྟེན་གྱི་ལྟེ་བ་ཡིན། རྒྱུན་པར་ཨེ་
ཅིན་མས་མོས་ཟས་ཅི་ཞིག་གྲ་སྒྲིག་བྱེད་པ་ཐག་གཅོད་པ་ཡིན། ཨེ་ཁ་ཝེ་ཧྥིས་ཐ་ན་མོར་
བྱ་སྒོང་སོགས་ཟ་མ་ལེགས་ཤོས་ཟ་རུ་འཇུག ཟ་མ་དེའི་རིགས་ནི་བྱིས་པ་ཚོར་ཟ་རུ་མི་
འཇུག་སྟེ། རྒྱུ་མཚན་ནི་ཁོ་ཚོའི་རྐུ་འདོད་ཀྱི་བློ་བསྐྱེད་པར་དོགས་པ་རེད། ཉིན་ཞིག་ཨེ
ཅིན་མས་བྱ་སྒོང་ཟ་བཞིན་པའི་སྐབས་སུ། ཨོ་གུང་ཁ་ཝོ་གློ་བུར་དུ་ཕྱི་ནས་ནང་དུ་སླེབས།
ཁོས་ཨེ་ཅིན་མས་བྱ་སྒོང་ཟ་བཞིན་པ་མཐོང་བས་ཧ་ལས་སོང་། ཨེ་ཁ་ཝེ་ཧྥིར་རྗེས་མར་
བྱིས་པར་ད་དུང་བྱ་སྒོང་ཟ་རུ་བཅུག་ཚེ་གཅར་རྡུང་བྱ་ངེས་ཞེས་སྡིགས་དམོད་བོར། འོན་
ཀྱང་། ཨེ་ཅིན་མར་དངོས་པོ་གང་ཞིག་འཐོབ་ཏུ་མི་འཇུག་ཟེར་ན་དཀའ་མོ་ཡིན། ཨ་ཕས་
སྡིགས་དམོད་བྱས་རྗེས། མོ་སྔོན་ལས་ཀྱང་བྱ་སྒོང་ཟ་རྒྱུར་དགའ་བོ་བྱུང་། ཁ་རོག་གེར་
བརྐུས་བྱས་ནས་བྱ་སྒོང་ཟ་བ་དེས་མོར་ལྷག་ཏུ་དགའ་སྤྲོ་འཕེལ་དུ་བཅུག མོའི་ཨ་མས་མོ་
རྒྱུན་པར་མོ་རང་ཚོའི་ཉལ་ཁང་དུ་ཁྲིད་ནས་སྒོ་དམ་པོར་བརྒྱག་པ་རེད།
ཨེ་ཅིན་མ་ནི་བྱིས་པ་གཞན་དག་དང་འདྲ་བར་ཨ་མ་ལ་ཨ་མ་ཞེས་མི་འབོད་པར། ཨ་
ཕ་དང་མི་རྒན་གཞན་དག་དང་འདྲ་བར་ཨེ་ཁ་ཝེ་ཧྥི་ཞེས་མིང་ནས་འབོད། ཁོ་ཚོའི་བར་གྱི་
འབྲེལ་བ་ནི་མ་བུ་ཁོ་ན་ཙམ་མ་ཡིན་པར། འདྲ་མཉམ་གྱི་ཤག་པོ་ཞིག་དང་ཡང་མཚུངས།
ཉལ་ཁང་ནང་དུ་བྱ་སྒོང་ཟ་བ་སོགས་ཀྱིས་འབྲེལ་བ་དེའི་རིགས་ལྷག་ཏུ་ཇེ་དམ་དུ་སོང་།
ཨེ་ཁ་ཝེ་ཧྥི་ཡིས་ཚེ་གང་བོར་སྡུག་མང་པོ་མྱངས། མོས་ཕྲུ་གུ་བཅུ་བཙས་མྱོང་། དེའི་
ཁྲོད་དགུ་ཤིན་ཏུ་ཆུང་བའི་དུས་ཏེ་མང་ཆེ་བ་ལོ་གསུམ་གྱི་སྔོན་ལ་འཆི་བདག་གི་ཁ་ལ་ཞ་
སོང་། མོས་ཕྲུ་གུ་གཅིག་དུར་ལ་སྦས་རྗེས་ཡང་གཅིག་སྦས། སྡུག་བསྔལ་རིམ་གྱིས་ཕངས་
སེམས་སུ་གྱུར་ཅིང་། ཕངས་སེམས་ཀྱང་ཅི་བྱ་གཏོལ་མེད་ཀྱི་ལས་དབང་དུ་བརྩིས། བུ་བུ་
མོ་འཚར་བ་ནི་མ་གཞི་སྐྱེས་མ་ཞིག་གི་ཆེས་ཆེ་བའི་གཟི་བརྗིད་ཡིན་མོད། ཨེ་ཁ་ཝེ་ཧྥིར་
མཚོན་ན། རེ་སྒུག་ལ་རྫོགས་མཐའ་བྲལ་བའི་ན་ཟུག་ཅིག་ཏུ་གྱུར། ཕྲུ་གུ་སྐྱེས་ནས་ཚོང་
འདུས་གཟའ་འཁོར་དྲུག་གི་རྗེས་སུ་སྤེལ་བའི་མིང་འདོགས་ཆོ་ག་ཡང་ངལ་དུབ་ཀྱི་མཛད་
སྒོ་ཞིག་ལས་ཅི་ཡང་མིན། མོའི་ཕངས་སེམས་ཐེངས་རེ་ལས་ཐེངས་རེར་ལྕི། དེ་ནི་མོའི་ཕྲུ་
གུར་བཏགས་པའི་མིང་ལས་ཀྱང་ཤེས་ཐུབ། མིང་གཅིག་ནི་སྐྱོ་འབོད་ཅིག་རེད་ཅེས་བཤད་
ཀྱང་མི་ཆོག་པ་མེད་དེ། “ཨོ་ཝུན་པེ་ཁོ” ཟེར། དེའི་ནང་དོན་ནི “འཆི་བ་ལགས། ངས་
ཁྱེད་ལ་ཞུ་བ་འབུལ” ཞེས་པའི་དོན་ཡིན། ཡིན་ནའང་འཆི་བས་ཁོའི་ཞུ་འབུལ་ལ་ཁ་ཡ་
མ་བྱས། ཨོ་ཝུན་པེ་ཁོ་ཟླ་བཅོ་ལྔ་ཡིན་དུས་འདས་སོང་། དེའི་འཕྲོར་བཙས་པའི་ཕྲུ་གུ་ནི་
བུ་མོ་ཞིག་ཡིན། “ཨོ་ཙོ་ཨེ་མའི་ན” ཞེས་འབོད་ཅིང་ནང་དོན་ནི “དོན་དག་འདི་ལྟ་བུ་
ཡང་བསྐྱར་མི་འབྱུང་རོགས” ཞེས་པའོ། །ཡིན་ནའང་མོ་བཙས་ནས་ཟླ་བཅུ་གཅིག་འགོར་
རྗེས་ཤི་སོང་། མོའི་རྗེས་སུ་ཡང་ཕྲུ་གུ་གཉིས་འཕྲོ་རིམ་འཕྲོར་ཤི་སོང་། ཨེ་ཁ་ཝེ་ཧྥི་ཡིས་གང་
ལའང་མ་འཛེམ་པར་དེའི་འཕྲོ་ཡི་ཕྲུ་གུའི་མིང་ལ “ཝུན་ཝུའུ་མ” ཞེས་བཏགས། དེའི་
དོན་ནི “འཆི་བ་ལགས། ཁྱེད་ཀྱིས་གང་འདོད་བྱོས” ཞེས་པའི་དོན་ཡིན། འཆི་བས་དངོས་
གནས་དེ་ལྟར་བསྒྲུབས་སོང་།
ཨེ་ཁ་ཝེ་ཧྥི་ཡི་ཕྲུ་གུ་གཉིས་པ་རྐྱེན་ལམ་དུ་ཤོར་རྗེས། ཨོ་གུང་ཁ་ཝོ་དེ་སྔ་ལྷ་པ་དང་
ཨ་ཧྥ་ལྷ་ཡི་ལུང་སྟོན་པ་གཅིག་ལྕོགས་ཡིན་པ་ཞིག་གི་གམ་དུ་ཕྱིན་ནས་དོན་དམ་དུ་ཅིའི་
ཕྱིར་ཡིན་པ་འདྲི་རུ་ཕྱིན་པར། མི་དེས་ལན་དུ། ཕྲུ་གུ་འདི་ནི་ཨོ་གེ་པན་ཅི་ཞིག་རེད། ཕྲུ་
གུ་ཐ་ཤལ་འདིའི་རིགས་ཤི་རྗེས་ཡང་བསྐྱར་ཨ་མའི་ཁོག་ལ་རྣམ་ཤེས་འཕོས་ཏེ་འཇིག་
རྟེན་དུ་སྐྱེས་པ་རེད་ཟེར།
ཁོས་བཤད་རྒྱུར། “ཁྱོད་ཀྱི་ཆུང་མར་ཡང་བསྐྱར་མངལ་ཆགས་དུས། མོ་རང་ཉིད་ཀྱི་
མལ་ཁང་ནང་ཉལ་དུ་མ་འཇུག མོ་རང་མོའི་ཡུལ་མི་ཚོ་དང་མཉམ་པོར་སྡོད་དུ་འཇུག་
རོགས། དེ་ལྟར་བྱས་ན་ད་གཟོད་མོ་རང་མོར་མནར་གཅོད་གཏོང་མཁན་གྱི་གདོན་འདྲེར་
གཡོལ་ཐུབ་ལ། སྐྱེ་འཆིའི་བར་གྱི་བཙོག་པ་འཁོར་རྒྱུག་དེ་ཡང་སེལ་ཐུབ།”
ཨེ་ཁ་ཝེ་ཧྥིས་ཅི་གསུང་དེ་སྒྲུབ་བྱས། མོར་མངལ་ཆགས་མ་ཐག་མོ་གྲོང་ཚོ་གཞན་དུ་
ཕྱིན་ནས་མོའི་ཨ་མ་དང་མཉམ་དུ་བསྡད། མོས་གནས་དེར་རང་གི་ཕྲུ་གུ་གསུམ་པ་བཙས་
ཤིང་། ཉིན་བརྒྱད་པར་དཀྲེ་ཤུན་བྲེགས་པ་དང་། མིང་འདོགས་པའི་ཆོ་ག་སྤེལ་འགྱུར་གྱི་
གཉིན་གསུམ་པའི་སྔོན་དུ་ད་གཟོད་ཨོ་གུང་ཁ་ཝོའི་ཁྱིམ་དུ་ལོག ཕྲུ་གུ་དེའི་མིང་ལ་ཨོ་
ཝུན་པེ་ཁོ་ཟེར།
ཨོ་ཝུན་པེ་ཁོ་ཤི་རྗེས་དངོས་གཞིའི་དུར་འཇུག་གི་ཆོ་ག་ཅི་ཡང་མ་སྤེལ། ཨོ་གུང
ཁ་ཝོས་ལྷ་པ་གཞན་ཞིག་བོས། ཁོས་ཨོ་གེ་པན་ཅིར་རྒྱུས་ལོན་ལོན་ཞིག་རུས་རྒྱུད་ཁྲོད་
གཞན་སུ་ཞིག་གིས་ཀྱང་མི་ལོན། ཁོའི་མིང་ལ་ཨོ་ཁ་གེ་པུའུ་ཝུའུ་དབྱང་ཝ་ཟེར། ཁོ་ནི་
མིག་དབང་འགུགས་པའི་མི་སྣ་ཞིག་ཡིན་ཏེ། གཟུགས་བོངས་མཐོ་ལ་ངོ་ཡོངས་ཁ་སྤུས་
གཡོགས་པ། དཔྲལ་བ་འོད་ཡུག་ཡུག་བྱེད། ཁོའི་མིག་ཟུང་དམར་ལོག་གེར་འཇིགས་
ཉམས་དོད་པ་ཞིག་ཡིན། ཁོས་རྒྱུན་པར་སོ་འཆའ་ཞོར་བློ་འདྲི་བར་ཡོང་བའི་མི་རྣམས་ཀྱི་
གཏམ་ལ་ཉན་པར་བྱེད། ཁོས་ཨོ་གུང་ཁ་ཝོར་ཤི་སོང་བའི་བྱིས་པ་དག་གི་གནད་དོན་དྲིས།
ཁོའི་མདུན་དུ་མྱ་ངན་ཞུ་རུ་ཡོང་བའི་ཤ་ཉེ་དང་ཁྱིམ་མཚེས་དག་མཐའ་རུ་རུབ་འདུག
“ཁོ་ནི་ཚོང་འདུས་ཉིན་མོ་ཞིག་ལ་སྐྱེས་པ་རེད་དམ།”
“འོ་རེད།” ཨོ་གུང་ཁ་ཝོས་ལན་བཏབ།
“ད་ནངས་ཞོགས་པ་ཤི་བ་ཡིན་ནམ།”
ཨོ་གུང་ཁ་ཝོས་ལན་དུ “རེད” ཟེར། སྐབས་དེར་ཁོས་ད་གཟོད་ཕྲུ་གུའི་སྐྱེ་འཆིའི་
དུས་ཚོད་ཉིན་གཅིག་ལ་འཁེལ་འདུག་པ་ཚོར། ཤ་ཉེ་ཚོས་ཀྱང་དེ་རྟོགས་པས་ཚང་མས་
དེར་མཉམ་འཇོག་དགོས་ཚུལ་གླེང་བྱུང་།
“ཁྱེད་དང་ཆུང་མ་གཉིས་གང་དུ་ཉལ་བ་ཡིན། ཁྱོད་ཀྱི་ཁང་པ་ཡིན་ནམ་མོའི་ཁང་
པ་ཡིན།” ལྷ་པས་དྲིས།
“མོའི་ཁང་པ་ཡིན།”
“རྗེས་མར་མོ་ཁྱོད་ཀྱི་ཁང་པའི་ནང་ཡོང་དུ་ཆུགས།”
ལྷ་པས་དེར་མཐུད་ནས་མི་རྣམས་ཀྱིས་ཤི་ཟིན་པའི་ཕྲུ་གུ་དེར་མྱ་ངན་ཞུ་བ་འགོག་
དགོས་ཟེར། ཁོས་ཕྲག་པ་གཡོན་པར་ཁུར་བའི་རྐྱལ་ཁུག་ལས་གྲི་རྣོན་པོ་ཞིག་བླངས་
ཤིང་། ཕྲུ་གུའི་ལུས་ལ་གྲི་གཤར་འགའ་བྱས། དེ་ནས་ཕྲུ་གུའི་རྐང་མཐིལ་ལ་འཇུས་ཤིང་ས་
ལ་དྲུད་དེ་ནགས་ཀློང་དུ་དུས་སྦས་བྱས། དེ་ལྟར་བྱས་ཚེ་ཁོས་ཐེངས་རྗེས་མར་སྐྱེ་བ་ལེན་
དུས་བསམ་བློ་ཞིབ་མོ་གཏོང་ངེས། གལ་ཏེ་ཁོ་ནི་ཕྲུ་གུ་གཉའ་རེངས་ཤིག་ཡིན་ཚེ། ད་དུང་
ཕྱིར་འོང་སྲིད་ལ། ཁོའི་ལུས་སུ་གྲི་གཤར་བྱས་པའི་རྨ་ཤུལ་ཞིག་དང་མཛུ་གུ་ཞིག་ཉུང་
བའམ། ཡང་ན་ལྷ་པས་གྲི་གཤར་བྱས་པའི་ཤུལ་དུ་ནག་ཐིག་ཤུར་མོ་ཞིག་འབབ་ངེས།
ཨོ་ཝུན་པེ་ཁོ་ཤི་བ་དེས་ཨེ་ཁ་ཝེ་ཧྥི་བུད་མེད་སེམས་སྡུག་ཅན་ཞིག་ཏུ་བཏང་སོང་།
མོའི་ཁྱོ་གའི་ཆུང་མ་དང་པོར་བུ་གསུམ་ཡོད་ལ། ཚང་མ་བདེ་ཐང་ཡིན་། མོས་བསྟུད་མར་
བུ་གསུམ་བཙས་རྗེས། ཨོ་གུང་ཁ་ཝོས་གོམས་སྲོལ་ལྟར་མོར་ར་མ་ཞིག་བཤས། ཨེ་ཁ་ཝེ་
ཧྥིས་སེམས་ཁོང་དུ་མོར་སྨོན་འདུན་ཞུ་བཞིན་ཡོད་ཀྱང་། མོས་རང་གི་སྲུང་མར་བཅངས་
པའི་སྡང་སེམས་དེ་ཡིས་གཞན་དང་མཉམ་དུ་ཁོ་ཚོར་རྟེན་འབྲེལ་ཞུ་བའི་སེམས་ཤུགས་
ཉམས་འགྲོ། ཨེན་ཝོ་དབྱི་ཨེ་ཡི་ཨ་མས་ཆང་སྟོན་དང་གླུ་གར་གྱིས་མོས་བསྟུད་མར་བུ་
གསུམ་བཙས་པར་རྟེན་འབྲེལ་ཞུས་བའི་ཉིན་མོ་དེར། ཚང་མ་དགའ་དགའ་སྤྲོ་སྤྲོ་ཡིན་
ཡང་། ཨེ་ཁ་ཝེ་ཧྥི་གཅིག་པུའི་ངོར་སྡུག་ནག་ཅིག་འཐིབས་འདུག ཁྱོ་གའི་ཆུང་མ་དང་
པོའི་སེམས་ལ་མོའི་དེ་ནི་ཕྲག་དོག་སྐྱེས་པ་རེད་འདོད་ཅིང་། མ་གཞི་ནས་ཆུང་མ་རྣམས་
ཀྱིས་སྤྱིར་བཏང་དུ་དེ་ལྟར་དྲན་སྲིད་པ་ཞིག་ཀྱང་ཡིན། མོས་དེ་ནི་ག་ལ་ཤེས་ཏེ། ཨེ་ཁ་ཝེ་
ཧྥིས་རང་གི་སེམས་ཁོང་གི་སྡུག་བསྔལ་གཞན་ལ་བཤད་མི་འདོད་པར། དེ་རང་གི་སེམས་
གཏིང་དུ་སྦ་འདོད། མོས་ག་ལ་ཤེས་ཏེ། ཨེ་ཁ་ཝེ་ཧྥིས་མོ་ནི་ལས་བསམ་སར་འགྲོ་བ་ཞིག་
ཡིན་པར་ཕྲག་དོག་སྐྱེས་པ་མིན། མོས་རང་གི་སྲུང་མས་རང་ལ་བདེ་སྐྱིད་མི་གནང་བར་
སྡུག་སྨྲེ་འདོན་པ་ཙམ་མོ། 
རྗེས་སུ། ཨེ་ཅིན་མ་སྐྱེས་ཤིང་། དེ་ཡང་ལུས་པོ་རིད་ཅིང་ན་ཚ་རྒྱུན་དུ་འབྱུང་བ་
ཞིག་ཡིན་ནའང་། མོ་ནི་གསོན་རྒྱུ་ཐག་བཅད་པ་དང་འདྲ། དང་ཐོག ཨེ་ཁ་ཝེ་ཧྥིས་ཕྲུ་
གུ་གཞན་དག་བཞིན་སྣང་མེད་དུ་བཞག་ནའང་། ཨེ་ཅིན་མ་ལོ་ལྔ་ནས་དྲུག་གི་བར་དུ
སླེབས་དུས། ཨ་མའི་བྱམས་བརྩེ་ཡང་བསྐྱར་མོའི་སེམས་ཁོང་དུ་ལོག ཨ་མའི་བྱམས་
བརྩེ་དང་བསྟུན་ནས་སྡུག་བསྔལ་ཡང་སླེབས་བྱུང་། མོས་ཨེ་ཅིན་མ་ཕྲུ་གུ་བདེ་ཐང་ཞིག་ཏུ་
འགྱུར་ཆེད་ནུས་ཤུགས་ཡོད་རྒུ་འདོན་པའི་བློ་ཐག་བཅད། མོར་བཀའ་དྲིན་ཞུ་བ་དང་འདྲ་
བར། ཨེ་ཅིན་མར་སྐབས་འགར་བདེ་ཐང་གི་དུས་སྐབས་ཤིག་ཡོད་ལ། དུས་སྐབས་དེའི་
ནང་དུ་མོར་གསོན་ཤུགས་ཀྱིས་ཀུན་ནས་བརྟས་ཏེ། ཏ་ལའི་ཆང་གསར་དང་འདྲ། མོ་ཉེན་
ཁ་གང་ཞིག་ལ་འཕྲད་སྲིད་པ་གཏན་ནས་མི་ཤེས། ཡིན་ན་ཡང་གློ་བུར་དུ་མོ་ཡང་འཆི་
ལ་ཁད་དུ་འགྱུར། མི་ཚང་མས་མོ་ནི་ཨོ་གེ་པན་ཅི་ཞིག་ཡིན་པ་ཤེས་ཡོད། གློ་བུར་དུ་ནད་
འཕར་བ་ནི་ཕྲུ་གུ་འདིའི་རིགས་ཀྱི་ཁྱད་ཆོས་ཡིན། འོན་ཀྱང་མོ་རང་གསོན་ནས་འདི་འདྲ་
འགོར་བས། མོ་ནི་མི་ཡུལ་དུ་འཚོ་རྒྱུ་ཐག་བཅད་ཟིན་ཡང་སྲིད། དངོས་གནས་བདེན་ཏེ་
ཕྲུ་གུ་འདིའི་རིགས་ཁྲོད་ཁ་ཤས་རིམ་གྱིས་སྐྱེ་འཆིའི་བཙོག་པ་འཁོར་རྒྱུག་ལ་སུན་པའམ།
ཡང་ན་ཁོ་ཚོའི་ཨ་མར་སྙིང་རྗེ་ནས་མུ་མཐུད་དུ་གསོན་པའང་ཡོད། ཨེ་ཁ་ཝེ་ཧྥིའི་སེམས་
ནང་དུ་ཨེ་ཅིན་མ་མུ་མཐུད་དུ་གསོན་པར་ཡིད་ཆེས་སྐྱེས། རྒྱུ་མཚན་ནི་དེ་ལྟའི་ཡིད་ཆེས་
རྙེད་ཚེ་ད་གཟོད་མོ་རང་འཚོ་བར་དོན་སྙིང་ལྡན་པ་རེད། ལོ་གཅིག་ལྷག་གི་སྔོན་དུ། ལྷ་པ་
ཞིག་གིས་ཨེ་ཅིན་མའི་བླ་ཁུག་བརྐོས་པ་ནས་མོའི་ཡིད་ཆེས་སྔར་བས་ཀྱང་ཇེ་བརྟན་དུ་
གྱུར། མི་ཚང་མའང་མོ་རང་གསོན་པར་ཡིད་ཆེས་སྐྱེས། རྒྱུ་མཚན་ནི་མོ་དང་ཨོ་གེ་པན་
ཅིའི་འཇིག་རྟེན་བར་གྱི་སྦྲེལ་ཐག་བཅད་ཟིན། སྐད་ཆ་དེས་ཨེ་ཁ་ཝེ་ཧྥིར་སེམས་གསོ་ཅུང་
ཟད་ཐོབ། འོན་ཀྱང་མོས་བུ་མོར་བཅངས་པའི་སེམས་ཁྲལ་ནི་དེ་འདྲའི་ཟབ་པས། སེམས་
རྩ་བ་ནས་བདེ་ཐབས་དབེན་སོང་། བླ་ཁུག་བརྐོས་པ་ནི་བདེན་པར་ཡིད་ཆེས་ཀྱང་། དོན་
དངོས་འདི་འདྲ་ཡང་སྣང་མེད་དུ་འཇོག་མི་རུང་སྟེ། ཕྲུ་གུ་གཡོ་སྒྱུ་ཆེ་བ་ཁ་ཤས་ཀྱིས་མི་ལ་
རྫུན་གཏམ་ནས་རྫུན་མ་ཞིག་རྐོ་དུས་ཀྱང་ཡོད།
འོན་ཀྱང་ཨེ་ཅིན་མའི་བླ་ཁུག་ནི་ངོ་མ་ཡིན་པ་འདྲ། དེ་ནི་འོད་ཡུག་ཡུག་གི་རྡེའུ་
གོར་མ་ཞིག་རས་ཁུག་རྙིང་རལ་ཞིག་ཏུ་བཅུག་འདུག དེ་རྐོ་མཁན་ནི་ལས་འདིའི་རིགས་
ལ་རྒྱུས་མངའ་ཟབ་ཅིང་། རུས་རྒྱུད་ཧྲིལ་པོའི་ཁྲོད་མིང་དུ་གྲགས་པའི་ཨོ་ཁ་གེ་པུའུ་ཡིན།
དང་ཐོག ཨེ་ཅིན་མ་ཁོའི་སྐད་ཆར་ཉན་པར་མི་དགའ། དེ་ནི་སྔོན་དཔག་བྱས་ན་ཤེས་
ཐུབ། ཨོ་གེ་པན་ཅི་ཞིག་གིས་རང་གི་གསང་བ་ལས་སླ་མོར་བསྒྲགས་མི་སྲིད་ལ། ཁོ་ཚོའི་
ཁྲོད་མང་ཤོས་ཀྱིས་གསང་བ་བསྒྲགས་མ་མྱོང་། རྒྱུ་མཚན་ནི་ཁོ་ཚོ་ཧ་ཅང་ཆུང་བའི་དུས་
ནས་ཤི་ཟིན་པས། མི་རྣམས་ལ་འདྲི་ལོང་མ་བྱུང་།
ལོ་དགུར་བུད་པའི་ལོ་དེར། ཨེ་ཅིན་མར་ནད་གཞི་ཚབས་ཆེན་ཞིག་བྱུང་། ནད་
དྲགས་རྗེས་ཨོ་གུང་ཁ་ཝོས་མོར་དྲིས།
“ཁྱོད་ཀྱིས་རང་གི་བླ་ཁུག་གང་དུ་སྦས་ཡོད།”
“བླ་ཁུག་ནི་ཅི་ཞིག་ཡིན།” མོས་ལྡོག་འདྲི་བྱས།
“ཁྱོད་ཀྱིས་བླ་ཁུག་ནི་ཅི་ཞིག་ཡིན་པ་ལོས་ཤེས། ཁྱོད་ཀྱིས་ས་འོག་གང་ཞིག་ཏུ་སྦས་
ནས་ཁྱོད་ཤི་རྗེས་སླར་གསོན་དུ་བཅུག་ནས། ཁྱོད་ཀྱི་ཨ་མར་མནར་གཅོད་གཏོང་འདོད་
པ་ཡིན།”
ཨེ་ཅིན་མས་རང་གི་ཨ་མར་བལྟས། ཨ་མས་སྐྱོ་གདུང་དང་རེ་ཞུ་འདྲེས་མའི་མིག་
མདངས་ཀྱིས་མོར་ཅེར་འདུག
“མགྱོགས་པོར་དྲི་བ་འདིར་ལན་ཐོབས།” མོའི་གམ་དུ་ལངས་པའི་ཨོ་གུང་ཁ་ཝོས་
སྐད་བརྒྱབ། ཁྱིམ་གྱི་མི་ཀུན་ཡུལ་དངོས་སུ་ཡོད་ལ། ད་དུང་ཁྱིམ་མཚེས་ཁ་ཤས་ཀྱང་ཡོད།
“མོ་ང་ལ་སྤྲོད་རོགས།” ལྷ་པས་ཡིད་ཆེས་ཀྱིས་ཁེངས་པའི་གདངས་ཀྱིས་ཨོ་གུང་ཁ་
ཝོར་ཅི་མི་སྙམ་པར་དེ་ལྟར་བཤད་ཅིང་། དེ་ནས་ཨེ་ཅིན་མའི་ཕྱོགས་སུ་འཁོར་ཏེ “ཁྱོད་
ཀྱིས་རང་གི་བླ་ཁུག་གང་དུ་སྦས་ཡོད” ཟེར།
“ཁོ་ཚོའི་བྱིས་པ་སྦས་ས་དེར།” མོས་ལན་བཏབ། ཁུ་སིམ་མེར་ཟུར་ནས་ལྟ་མཁན་
རྣམས་ཀྱིས་འུར་འུར་ཟིང་ཟིང་དུ་བགྲོ་གླེང་བྱེད་མགོ་བརྩམས།
“བཟང་གི ང་ཚོ་ཁྲིད་ནས་གནས་དེར་འགྲོ་རོགས།” ལྷ་པས་དེ་ལྟར་ཟེར།
མི་ཚོགས་ལམ་དུ་ཆས། ཨེ་ཅིན་མས་ལམ་ཁྲིད། ཨོ་ཁ་གེ་པུའུ་རྗེས་སུ་འབྲངས་ཤིང་།
དེའི་གཞུག་ཏུ་ཨོ་གུང་ཁ་ཝོ་དེད། དེའི་ཡང་རྗེས་སུ་ཨེ་ཁ་ཝེ་ཧྥི་བསྙེགས། ཨེ་ཅིན་མ་རྒྱ་
ལམ་དུ་སླེབས་རྗེས་ལམ་ཁ་གཡོན་ཕྱོགས་སུ་བསྒྱུར་པས། མོ་ཧ་ལམ་ཆུ་བོའི་འགྲམ་དུ་འགྲོ་
རྒྱུ་ཡིན་པ་འདྲ།
“ད་སོ་མ་ཁྱོད་ཀྱིས་བླ་ཁུག་ནི་ཁོ་ཚོའི་བྱིས་པ་ས་འོག་ཏུ་སྦས་སར་ཡོད་ཟེར་བ་མིན་
ནམ།” ལྷ་པས་དྲིས།
“མེད།” ཨེ་ཅིན་མས་བཤད། གོམ་པ་ཡང་ཟོར་ངང་ལེན་པ་ལས་མོའི་ནང་སེམས་
ཀྱི་ང་རྒྱལ་ཕྱི་རུ་མངོན་ཡོང་། མོ་སྐབས་འགར་རྒྱུག་ཅིང་མཚམས་རེར་རྒྱུག་མཚམས་
བཞག་འགྲོ། ཚང་མ་ཁ་རོག་གེར་མོའི་རྗེས་བསྙེགས། མགོར་རྫ་མ་བཏེགས་ཤིང་ཆུ་བོའི་
འགྲམ་དུ་ཚུར་འོངས་པའི་བུད་མེད་དང་བྱིས་པ་ཚོས་ཁོ་ཚོ་མཐོང་བས་ཧ་ལས་ཤིང་། དོན་
དག་ཅི་ཞིག་བྱུང་བ་མ་ཤེས། རྗེས་སུ་ཁོ་ཚོས་ཨོ་ཁ་གེ་པུའུ་མཐོང་བས་དེ་ནི་ཨོ་གེ་པན་ཅིར་
འབྲེལ་བ་ཡོད་པ་དཔགས་ནས་ཤེས། རྒྱུ་མཚན་ནི་ཁོ་ཚོ་ཨེ་ཁ་ཝེ་ཧྥི་དང་མོའི་བུ་མོའི་ཡོད་
ཚད་ལ་ཆ་རྒྱུས་ཟབ་མོ་ཡོད།
ཨེ་ཅིན་མ་ཝུའུ་ཏ་ལའི་ལྗོན་པ་ཆེན་པོ་ཞིག་གི་འགྲམ་དུ་སླེབས་རྗེས། གཡོན་ཕྱོགས་
ཀྱི་ནགས་གསེབ་ཏུ་འཛུལ་སོང་། མི་རྣམས་སྔར་བཞིན་རྗེས་དེད་འདུག གཟུགས་པོ་ཆུང་
བའི་དབང་གིས་མོ་སྡོང་ཕྲུག་དང་འཁྲི་ཤིང་ཁྲོད་རྗེས་འབྲངས་མཁན་ཀུན་ལས་མགྱོགས།
མི་རྣམས་ཀྱི་རྡོག་འོག་ཏུ་ཡལ་འདབ་སྐམ་པོ་དང་སྡོང་ལོས་ཧྲག་ཧྲག་བྱེད། སྡོང་བོའི་ཡལ་
འདབ་མིས་ཕར་དེད་ཅིང་། ནགས་གསེང་དུ་འུར་ཟིང་ཟིང་བྱེད། ཨེ་ཅིན་མ་སོང་གིན་སོང་
གིན་ནགས་ཚལ་གྱི་ཟབ་སར་སླེབས། ཚང་མ་སྔར་བཞིན་མོའི་རྗེས་སུ་འབྲངས། སྐབས་
དེར། མོ་གློ་བུར་དུ་ཁ་ཕྱིར་འཁོར་ནས་རྒྱ་ལམ་གྱི་ཕྱོགས་སུ་སོང་། མི་ཚང་མ་བརྟན་པོར་
འགྲེངས་ཏེ་མོ་སྔུན་ལ་འགྲོ་རུ་བཅུག དེ་ནས་ཡང་བསྐྱར་གྲལ་བསྒྲིགས་ནས་རྗེས་དེད།
“གལ་ཏེ་ཁྱོད་ཀྱིས་ང་ཚོ་དོན་མེད་དུ་ཁྲིད་ན། ངས་ཁྱོད་ལ་གཅར་རྡུང་བྱ་སྲིད།” ཨོ་
གུང་ཁ་ཝོས་མོར་འཇིགས་བསྐུལ།
“ངས་ཁྱོད་ལ་བཤད་མྱོང་། མོར་ཁ་ཡ་བྱ་མི་དགོས། ངས་མོར་ཇི་ལྟར་བྱ་དགོས་པ་
ཤེས།” ཨོ་ཁ་གེ་པུའུ་ཡིས་དེ་ལྟར་བཤད།
ཨེ་ཅིན་མས་ཁོ་ཚོ་ཁྲིད་ནས་གཞུང་ལམ་སྟེང་ལོག་ཅིང་། གཡས་གཡོན་ལ་ལྟ་ཙམ་
བྱས། དེ་ནས་གཡས་སུ་འཁོར། དེ་ལྟར་ཁོ་ཚོ་ཡང་བསྐྱར་ཁྱིམ་དུ་འབྱོར།
མཇུག་མཐར། ཨེ་ཅིན་མས་མོའི་ཨ་ཕའི་སྤྱིལ་བུའི་མདུན་ནས་གོམ་པ་སྤོ་མཚམས་
བཞག ཨོ་ཁ་གེ་པུའུ་ཡིས “ཁྱོད་ཀྱིས་དོན་དམ་དུ་རང་གི་བླ་ཁུག་གང་དུ་སྦས་ཡོད”
ཅེས་དྲིས། ཨོ་ཁ་གེ་པུའུ་ཡི་སྐད་གདངས་ལ་འགྱུར་ལྡོག་ཏོག་ཙམ་ཡང་བྱུང་མེད། སྔར་
བཞིན་ལྷོད་འཇགས་དང་ཡིད་ཆེས་ཀྱིས་ཁེངས་ཡོད།
“ཚ་ལི་མའི་ལྗོན་པ་དེའི་འོག་ཏུ་ཡོད།” ཨེ་ཅིན་མས་བཤད།
“དེས་ན་ཁྱོད་ཀྱིས་ཅིའི་ཕྱིར་སྔ་མོ་ནས་མི་བཤད། ཨོ་ཁ་ལོ་གེ་ལིའི་གཡོ་སྐྱུ་ཆེ་བའི
བུ་མོ་ཁྱོད།” ཨོ་གུང་ཁ་ཝོ་ཞེ་སྤོ་གཏིང་ནས་ལངས། ལྷ་པས་ཁོར་ཁ་ཡ་མ་བྱས།
“དེས་ན་ས་གནས་ངེས་གཏན་ང་ལ་སྟོན་རོགས།” ཁོས་སེམས་པ་ལྷོད་ལ་བབས་
ནས་ཨེ་ཅིན་མར་བཤད།
ཁོ་ཚོ་ལྗོན་པ་དེའི་མདུན་དུ་ཡོང་བ་ན། ཨེ་ཅིན་མས་བཤད་རྒྱུར། “འདི་རུ་ཡོད།”
“ཁྱོད་ཀྱི་ལག་པས་གནས་དེ་སྟོན་རོགས།” ཨོ་ཁ་གེ་པུའུ་ཡིས་བཤད།
“འདི་རུ་ཡོད།” ཨེ་ཅིན་མས་ལག་པས་སྟོན་ཞོར་སར་རེག ཨོ་གུང་ཁ་ཝོ་གམ་དུ་
ལངས་ཏེ་འུར་བརྒྱབ། དེ་ནི་ཆར་དུས་ཀྱི་འབྲུག་སྒྲ་དང་འདྲ།
“ང་ལ་ལྕགས་ཁེམ་ཞིག་ཁུར་ཤོག" ཨོ་གུང་ཁ་ཝོས་བཤད།
ཨེ་ཁ་ཝེ་ཧྥིས་ལྕགས་ཁེམ་ཞིག་ཁུར་ནས་སླེབས་དུས། ཨོ་ཁ་གེ་པུའུ་ཡིས་སྔར་ནས་
རྐྱལ་ཁུག་དང་སྟོད་ལྷེ་ལོགས་སུ་གཡུགས་ཤིང་ནང་ལྭ་གཅིག་པུ་མ་གཏོགས་གོན་མི་འདུག
དེ་ནི་རས་ལེབ་ཡུག་གཅིག་སྟེ། སྐ་རགས་བཞིན་དུ་སྐེད་པར་དཀྲིས་ཤིང་། དེ་ནས་བརླ་
བར་བརྒྱུད་དེ་རྒྱབ་ཀྱི་སྐ་རགས་སྟེང་མདུད་འདུག ཁོས་མགྱོགས་མྱུར་ངང་ཨེ་ཅིན་མས་
བསྟན་པའི་གནས་དེ་བརྐོས་བྱུང་། ཁྱིམ་མཚེས་ཚང་མ་མཐའ་འཁོར་དུ་ཙོག་ནས་ཁོས་ས་
དོང་གཏིང་དུ་རྐོ་བར་བལྟས་འདུག རིང་བོ་མ་འགོར་བར། ཕྱི་ངོས་ཀྱི་ས་ནག་པོ་བརྐོར་
ཚར་སོང་། གཏིང་དུ་ས་དམར་གྱི་འདམ་གྱིས་སྦགས་འདུག བུད་མེད་རྣམས་ཀྱིས་ས་
འདིའི་རིགས་ས་ངོས་དང་གྱང་ལྡེབས་སུ་བསྐུ་བ་རེད། རྒྱབ་ཏུ་རྔུལ་ཆུ་བཞུར་ཏེ་འོད་ཀྲིག་
ཀྲིག་བྱེད། ཨོ་གུང་ཁ་ཝོ་ཚ་ཐབ་ཀྱི་འགྲམ་དུ་ལངས། ཁོས་ཨོ་ཁ་གེ་པུའུ་ལ་ས་ཁར་བུད་ལ་
ངལ་གསོས་དང་ཁོས་བརྐོ་ཟེར། འོན་ཀྱང་ཨོ་ཁ་གེ་པུའུ་ཡིས་ཁོ་རང་ཐང་མི་ཆད་ཟེར།
ཨེ་ཁ་ཝེ་ཧྥི་མོ་རང་གི་སྤྱིལ་བུར་ཤིང་འབྲས་མུའུ་ཧྲུའུ་བཙོ་རུ་བུད་སོང་། རྒྱུ་མཚན་
ནི་ལྷ་པར་ཟས་ལྡུད་དགོས། ཨོ་གུང་ཁ་ཝོས་ཤིང་འབྲས་མུའུ་ཧྲུའུ་དུས་རྒྱུན་ལས་མང་པོ་
ཁྱེར་ཡོང་འདུག ཨེ་ཅིན་མ་མོ་དང་མཉམ་དུ་ཚལ་གཡོ་རོགས་སུ་སོང་།
ཚལ་མང་དྲགས་འདུག” མོས་དེ་སྐད་ཟེར།
“ཁྱོད་ཀྱིས་སླ་ངའི་ནང་དུ་ཤིང་འབྲས་མུའུ་ཧྲུའུ་གང་ཡོད་པ་མི་རིག་གམ།” ཨེ་ཁ་
ཝེ་ཧྥིས་དེ་ལྟར་དྲིས་ཤིང་། “ཁྱོད་ཀྱིས་ཤེས་གསལ་ལྟར་རེད། བཙོས་རྗེས་ལོ་མ་ཇེ་ཆུང་དུ་
འགྲོ་བ་རེད།”
“རེད།” ཨེ་ཅིན་མས “དེ་བས་ད་བྱིད་ཀྱིས་རང་གི་ཨ་མ་བསད་པ་རེད” ཟེར།
“རེད།” ཨེ་ཁ་ཝེ་ཧྥིས་དེ་སྐད་ཟེར།
“ཁོས་རང་གི་ཨ་མར་ཚོད་མ་སྨེ་བོ་བདུན་བྱིན་ཞིང་། བཙོས་ནས་ཚར་རྗེས་ཚོད་མ་སླེ་
བོ་གསུམ་ལྷག་འདུག དེ་བས་ཁོས་རང་གི་ཨ་མ་བསད་པ་རེད།” ཨེ་ཅིན་མས་དེ་ལྟར་བཤད།
“དེ་ནི་ད་རུང་གཏམ་རྒྱུད་འདིའི་མཇུག་མ་རེད།”
“ཨ།” ཨེ་ཅིན་མས “ངས་དྲན་བྱུང་། ཁོས་ཡང་བསྐྱར་ཚོད་མ་སླེ་བོ་བདུན་བླངས་
ནས་བཙོས། བཙོས་ནས་ཚར་རྗེས་གསུམ་ལྷག་འདུག དེ་ནས་ཁོས་རང་སྲོག་བཅད་པ་
རེད" ཟེར།
སྤྱིལ་བུའི་ཕྱི་རོལ་ཏུ། ཨ་ཁ་གེ་པུའུ་དང་ཨོ་གུང་ཁ་ཝོ་གཉིས་ཀྱིས་མུ་མཐུད་དུ་བརྐོས་
ནས། ཨེ་ཅིན་མས་རང་གི་བླ་ཁུག་སྦ་སའི་གནས་དེ་འཚོལ་བར་བྲེལ། ཁྱིམ་མཚེས་རྣམས་
དེའི་མཐའ་རུ་རུབ་སྟེ་བལྟས་འདུག ད་ལྟ་ས་དོང་བརྐོས་ནས་ཧ་ཅང་གཏིང་རིང་བོར་
སླེབས། ཁོ་ཚོས་ས་དོང་ནང་གི་མི་མི་མཐོང་བར། ཕྱི་ལ་འཕངས་པའི་ས་དམར་མཐོན་པོར་
སྤུངས་པ་མཐོང་། ཨོ་གུང་ཁ་ཝོའི་བུ་ཨེན་ཝོ་དབྱི་ཨེ་དོང་ཁར་འགྲེངས་ཏེ། ཁོས་བརྒྱུད་
རིམ་མཐའ་དག་ལ་གསལ་བོར་ལྟ།
ཨོ་ཁ་གེ་པུའུ་ཡིས་ཨོ་གུང་ཁ་ཝོ་བརྗེས་ཏེ་མུ་མཐུད་དུ་རྐོ། ཁོས་སྔོན་མ་དང་འདྲ་བར་
ཁ་མི་གྲགས་པར་རྐོ་བར་བྱེད། ཁྱིམ་མཚེས་དང་ཨོ་གུང་ཁ་ཝོའི་ཆུང་མ་ཚོས་གཏམ་བཤད་
བཞིན་འདུག་ལ། བྱིས་པ་རྣམས་སུན་སྣང་སྐྱེས་ཏེ་རང་རང་སར་རྩེད་མོ་བརྩེ་རུ་ཕྱིན་སོང་།
གློ་བུར་དུ། ཨོ་ཁ་གེ་པུའུ་ནི་གཟིག་དང་མཚུངས་པར་ས་དོང་ནང་ནས་བདེ་ལྕག་
འཁྱུག་པོའི་ངང་དོང་ཁར་ལྡིང་ཡོང་
“ད་ཆོག་གི” ཁོས “ངས་ལག་པས་རེག་བྱུང"” ཟེར།
མི་རྣམས་ཡིད་རབ་ཏུ་འགུལ་ཞིང་། དེ་སྔ་ཙོག་པུར་སྡོད་པ་དག་ཀྱང་ཡར་ལངས་བྱུང་།
“ཁྱོད་ཀྱི་ཆུང་མ་དང་བྱིས་པ་བོས་ཤོག” ཁོས་ཨོ་གུང་ཁ་ཝོར་དེ་ལྟར་བཤད། ཨེ་ཁ་
ཝེ་ཧྥི་དང་ཨེ་ཅིན་མས་འུར་རྒྱག་པ་ཐོས་པས། ཁང་པའི་ནང་ནས་བརྒྱུགས་འོང་སྟེ་གནས་
ཚུལ་ཅི་བྱུང་ལྟ།
ཨོ་ཁ་གེ་པུའུ་ཡང་བསྐྱར་ས་དོང་ནང་ལྡིང་། མི་རྣམས་ས་དོང་གི་མཐའ་རུ་རུབ། ཁོས་
ཡང་ལྕགས་ཁེམ་འགའ་བརྐོས་པས་བླ་ཁུག་ལ་རེག ཁོས་སེམས་ཆུང་ངང་དེ་ལྕགས་ཁེམ་
གྱིས་བསློགས་ཏེ་ས་ངོས་སུ་གཡུགས། བླ་ཁུག་ས་ཁར་གཡུགས་པ་ན། སྙིང་ཆུང་བའི་བུད་
མེད་འགའ་སྐྲག་སྟེ་བྲོས་སོང་། འོན་ཀྱང་ཁོ་ཚོ་མགྱོགས་པོར་ཕྱིར་ལོག་ཅིང་། ཚང་མ་བར་
ཐག་ངེས་ཅན་ཡོད་སར་ལངས་བསྡད་དེ་རས་ལེབ་རྙིང་རལ་དེར་བལྟས་འདུག ཨོ་ཁ་གེ་
པུའུ་ས་དོང་ནས་ཡར་འགོས་ཡོང་ཞིང་། སྐད་ཆ་ཚིག་གཅིག་ཀྱང་མི་བཤད་ལ། ཐ་ན་མི་
རྣམས་ལ་ལྟ་ཙམ་ཡང་མི་བྱེད་པར། ཁོའི་རྐྱལ་ཁུག་ཡོད་སར་ཕྱིན་ཏེ་ལོ་མ་གཉིས་བཏོན་
ནས་བལྡད་བལྡད་རྗེས་མིད་པ་དང་། དེ་ནས་གཡོན་ལག་གིས་རས་ལེབ་རྙིང་རལ་དེ་
བཀྱགས་ནས་ཁ་ཕྱེ། རྡོ་གོར་མ་འོད་ཡུག་ཡུག་ཅིག་ཐང་ལ་ལྷུང་སོང་། ཁོས་དེ་བཏུས།
“འདི་ནི་ཁྱོད་ཀྱི་ཡིན་ནམ།” ཁོས་ཨེ་ཅིན་མར་དྲིས།
མོས་ལན་དུ “ཡིན” ཟེར། ཨེ་ཁ་ཝེ་ཧྥིའི་དཀའ་སྡུག་གི་མཇུག་གཞི་ནས་བསྒྲིལ་
སོང་། བུད་མེད་ཡོངས་དགའ་སྟེ་འབོད་སྒྲ་བསྒྲགས་བྱུང་།
དེ་ནི་ལོ་གཅིག་གི་སྔོན་གྱི་དོན་དག་རེད། དེ་ནས་བཟུང་ཨེ་ཅིན་མར་ན་ཚ་བྱུང་མ་
མྱོང་། ཡིན་ནའང་གློ་བུར་དུ་མཚན་མོར་མོར་ཁོང་འདར་བརྒྱབ་བྱུང་། ཨེ་ཁ་ཝེ་ཧྥིས་མོ་
མེ་ཐབ་ཀྱི་འཁྲིས་སུ་བསྣུར་ཞིང་། མོའི་མལ་སྟན་ཐང་ལ་བཏིངས་ནས་མེ་བུས། མོའི་ནད་
གཞི་ཇེ་ལྕི་ནས་ཇེ་ལྕིར་སོང་། ཨེ་ཁ་ཝེ་ཧྥི་མོའི་གམ་དུ་པུས་ཚུགས་སུ་བསྡད་དེ་མོའི་ཚ་
ལམ་ལམ་བྱེད་པའི་དཔྲལ་ངོས་སུ་བྱིལ་བྱིལ་གནང་ཞིང་། སྨོན་ལམ་མང་པོ་བཏབ། མོའི་
ཁྱོ་གའི་ཆུང་མ་གཞན་དག་གིས་དེ་ནི་ཚ་བརྒྱབ་པ་ཙམ་རེད་ཟེར་ཡང་། མོ་ཁོ་ཚོའི་གཏམ་
ལ་ཡིད་མི་ཆེས།
ཨོ་གུང་ཁ་ཝོས་རྩྭ་ལྡུམ་དང་ཤིང་སྡོང་སྣ་ཚོགས་སྟེང་ནས་སྨན་བཟོ་བར་མཁོ་བའི་ལོ་
མ་དང་། སྡོང་རྩད། སྡོང་ཤུན་སོགས་བཏོག་རྗེས་ཕྲག་པ་གཡོན་པའི་སྟེང་ཁུར་ཏེ་ནགས་
གསེང་ནས་ཕྱིར་ལོག ཁོ་ཨེ་ཁ་ཝེ་ཧྥིའི་སྤྱིལ་བུར་ཕྱིན་ཞིང་། ཕྲག་གི་དངོས་པོ་མར་ཕོག་
ནས་ཐང་དུ་ཙོག
“ང་ལ་སླ་ང་ཞིག་འཁྱེར་ཤོག” ཁོས “བྱིས་པར་ཁ་ཡ་མ་བྱེད” ཟེར།
ཨེ་ཁ་ཝེ་ཧྥི་ཡིས་སླ་ང་བླངས་ཤིང་། ཨོ་གུང་ཁ་ཝོས་སྨན་རྫས་བསྡམས་མ་དེའི་ཁྲོད་
ནས་ཆེས་ལེགས་ཤོས་བདམས་ཤིང་། དེ་དག་གི་མང་ཉུང་ལྟར་རེ་རེ་བཞིན་གཙབས་ནས་
སླ་ངའི་ནང་དུ་བཞག ཨེ་ཁ་ཝེ་ཧྥིས་སླ་ངའི་ནང་དུ་ཆུ་བླུགས།
“ད་ཆོག་གམ།” སླ་ངའི་ནང་དུ་ཆུ་ཕྱེད་ཙམ་ལ་སླེབས་དུས་མོས་དེ་ལྟར་དྲིས།
“ད་རུང་ཉུང་ཙམ་ངས་ཁྱོད་ལ་ཉུང་ཙམ་ཟེར་བ་ཡིན། ཁྱོད་འོན་སོང་ངམ།”
ཨོ་གུང་ཁ་ཝོས་མོར་སྐད་བརྒྱབ་བྱུང་།
མོས་སླ་ང་མེ་ཐོག་ཏུ་བཞག་པ་ན། ཨོ་གུང་ཁ་ཝོས་གྲི་བཟུང་ནས་ཁོའི་ཁང་པར་ལོག་
རྩིས་བྱེད།
“ཁྱོད་ཀྱིས་སླ་ང་འདིར་ལེགས་པོ་ལྟོས།” ཁོ་འགྲོ་ཞོར་དུ “ཕྱིར་འཕྱུར་དུ་མ་འཇུག
ཕྱིར་འཕྱུར་ཚེ་སྨན་ནུས་ཉམས་འགྲོ” ཟེར། ཨོ་གུང་ཁ་ཝོ་རང་གི་ཁང་པར་ལོག་རྗེས། ཨེ་
ཁ་ཝེ་ཧྥིས་སེམས་ཞིབ་མོས་སླ་ང་དེ་བསྲུངས་འདུག སླ་ང་དེ་ཡང་ནད་ཀྱིས་ཟིན་པའི་
བྱིས་པ་ཞིག་དང་འདྲ། མོའི་མིག་ནི་མཚམས་རེར་ཨེ་ཅིན་མའི་སྟེང་ནས་རླངས་པ་ཐོལ་
ཐོལ་དུ་འཕྱུར་བའི་སླ་ངའི་སྟེང་འཁོར་ཞིང་། ལན་རེར་སླ་ངའི་སྟེང་ནས་ཨེ་ཅིན་མའི་
སྟེང་དུ་འབབ།
ཨོ་གུང་ཁ་ཝོ་སྨན་གདུས་ནས་ཡུན་རིང་འགོར་བ་ན་ད་གཟོད་ཕྱིར་ལོག ཁོས་སྨན་
གྱི་སླ་ངར་བལྟས་རྗེས་སྨན་གདུས་ནས་ལོངས་འདུག་ཟེར།
“ཨེ་ཅིན་མར་ཨོང་སྟེགས་དམའ་མོ་ཞིག་སྟེར་རོགས།” ཁོས “ད་རུང་མལ་སྟན་
མཐུག་པོ་ཞིག་ཀྱང་འཁྱེར་ཤོག” ཟེར།
ཁོས་སླ་ང་མེ་ཐོག་ནས་མར་བླངས་ཏེ་ཨོང་སྟེགས་ཀྱི་མདུན་དུ་བཞག དེ་ནས་ཨེ་
ཅིན་མ་བོས་ཏེ་མོ་རང་ཨོང་སྟེགས་སྟེང་ཙོག་ཏུ་བཅུག་ཅིང་། རྐང་པ་གཉིས་ཀ་རླངས་པ་
ཐོལ་ཐོལ་བྱེད་པའི་སླ་ང་དེར་འགོམ་དུ་བཅུག་རྗེས། མལ་སྟན་མཐུག་པོས་མི་དང་སླ་ང་
ཚང་མ་བཏུམ་བྱུང་། ཨེ་ཅིན་མས་དབུགས་ཀྱང་འབྱིན་དཀའ་བའི་རླངས་པ་དེ་བཟོད་མ་
ཐུབ་པས་འཕག་འཚག་བྱེད་མོད། མོ་རང་དམ་པོར་བཏུམས་པས། མོ་ངུས་བྱུང་།
མཇུག་མཐར། མལ་སྟན་དེ་ཁྱེར་འགྲོ་སྐབས། མོའི་ལུས་ཡོངས་སུ་རྔུལ་ཆུ་ཕྲུམ་ཕྲུམ་
དུ་བཞུར། ཨེ་ཁ་ཝེ་ཧྥིས་རས་ལེབ་ཅིག་གིས་མོ་ཕྱིས་རྗེས་མལ་སྟན་སྐམ་པོ་ཞིག་གི་སྟེང་དུ་
བསྙལ། མོ་དེ་མ་ཉིད་དུ་གཉིད་དུ་ཡུར་སོང་།

༡༠
ཉི་མའི་ཚ་གདུག་རིམ་གྱིས་ཡལ་སོང་། མིའི་ལུས་ལ་འཕྲོས་ཚེ་ཤིན་ཏུ་ཚ་བའི་ཚོར་
བ་མི་སྟེར། མི་རྣམས་སྔ་གཞུག་བྱས་ནས་སྡེ་དཀྱིལ་གྱི་ཐང་ཆེན་དུ་སླེབས། སྤྱི་པའི་མཛད་
སྒོ་ཏག་ཏག་ཉིན་གཅིག་གི་དུས་འདིར་སྤེལ་བ་རེད། སྐབས་འགར་མཛད་སྒོ་ཉིན་གུང་
ཡོལ་རྗེས་སྤེལ་རྒྱུ་ཟེར་ཡང་། མི་ཚང་མས་དྲོས་ཇ་འཐུང་ནས་ཡུན་རིང་མ་འགོར་བར་ཉི་
མའི་ཚ་གདུག་ཇེ་གཉོམ་དུ་འགྲོ་མི་སྲིད་པས། མཛད་སྒོ་ནི་དུས་ལྟར་འཚོགས་མི་སྲིད།
མི་རྣམས་ལངས་པ་དང་ཙོག་པའི་རྣམ་པར་བལྟས་ན། ཐེངས་འདིའི་མཛད་སྒོ་ནི་
སྐྱེས་པ་ཚོའི་ཆེད་དུ་སྤེལ་བ་གསལ་བོར་ཤེས་ཐུབ། སྐྱེས་མ་མང་པོ་ཞིག་སླེབས་ཡོད་ཀྱང་།
ཁོ་ཚོར་འབྲེལ་བ་མེད་པ་བཞིན་མཐའ་རུ་བལྟས་ནས་འདུག ཐོབ་ཐང་ཡོད་པའི་སྐྱེས་པ་
དང་རྒན་པ་རྣམས་ཨོང་སྟེགས་སྟེང་བསྡད་དེ་འདྲི་གཅོད་ཀྱི་མགོ་རྩོམ་པར་བསྒུགས། ཁོ་
ཚོའི་མདུན་གྱི་ཨོང་སྟེགས་ཤར་མོ་ཞིག་གི་སྟེང་དུ་མི་ད་དུང་བསྡད་མེད་ལ། བསྡོམས་པས་
དགུ་ཡོད། ཨོང་སྟེགས་དང་རྒྱང་མི་རིང་སར་མི་ཚོགས་ཆུང་ཆུང་སྐོར་གཉིས་ལངས་ཡོད་
ཅིང་། ཚང་མའི་ཁ་རྒན་པ་ཚོར་ཕྱོགས་འདུག ཚོགས་པ་གཅིག་ལ་སྐྱེས་པ་གསུམ་ཡོད་
ཅིང་། ཚོགས་པ་གཞན་དེར་སྐྱེས་པ་གསུམ་དང་བུད་མེད་གཅིག་ཡོད། བུད་མེད་དེའི་མིང་
ལ་ཨེན་གི་པ་ཧྥེ་ཟེར། མོ་དང་མཉམ་དུ་སྡོད་པའི་སྐྱེས་པ་གསུམ་ནི་མོའི་སྤུན་མཆེད་རེད།
མི་ཚོགས་གཞན་དེ་ནི་མོའི་ཁྱོ་ག་ཝུའུ་ཙོ་ཝུའུ་ལུའུ་དང་ཁོའི་ཉེ་འབྲེལ་རྣམས་སོ། །ཨེན་
གི་པ་ཧྥེ་དང་མོའི་སྤུན་མཆེད་རྣམས་འགུལ་ཙམ་ཡང་མི་བྱེད་པར། ཕར་བལྟས་ན་འབག་
སྐུ་འགའི་གདོང་དུ་སྒྱུ་རྩལ་པས་ཁྲོ་བའི་ཉམས་ཤིག་བཏོད་པ་དང་འདྲ། ཕར་སྣེ་རུ་ཝུའུ་ཙོ་
ཝུའུ་ལུའུ་དང་ཁོའི་ཉེ་འབྲེལ་ཚོས་ཕན་ཚུན་གྱི་རྣ་ལ་གཏད་དེ་ཅི་ཞིག་སྨྲ། དོན་དུ་རྣ་ལ་
གཏད་ནས་ཤབ་ཤུབ་ཏུ་སྨྲ་བ་ཡང་མ་ཡིན་ཏེ་སྐད་ལ་བརྒྱབ་ནས་ཅི་ཞིག་བཤད་ཀྱང་། མི་
ཚོགས་ཁྲོད་ཀྱི་མི་རེ་རེས་ཅི་ཞིག་བཤད་ཀྱིན་འདུག་པས། ཐང་ཆེན་ནི་ཚོང་འདུས་དང་
འདྲ། འུར་སྐད་ནི་རླུང་གིས་གཅོལ་བས། རྒྱང་རིང་དུ་འུར་འུར་ཟང་ཟིང་གི་སྒྲ་ལས་ཅི་
ཡང་ཐོས་མི་ཐུབ།
ཟུར་ཞིག་ཏུ་ལྕགས་རྔ་བརྡུངས་པའི་སྒྲ་གྲག་པ་དང་། མི་ཚོགས་ཁྲོད་རེ་སྒུག་གི་རྦ་
རླབས་དྲག་ཏུ་གཡོས་བྱུང་།
མི་ཚང་མས་མེས་པོའི་གདུང་ཁང་གི་ཕྱོགས་སུ་ལྟ། པང་པང་པང་། རྔ་
སྒྲ་མུ་མཐུད་དུ་གྲག་ཅིང་། གླིང་བུ་ལས་རྣ་ལ་གཙེས་པའི་སྒྲ་ཞིག་བུས་ཡོང་། དེར་མཐུད་
ནས། མེས་པོའི་རྣམ་ཤེས་ཀྱིས་ཁ་གྲག་བྱུང་། དེ་ནི་མགྲིན་པའི་གཏིང་མཐའ་ནས་མཆེད་
པའི་འཇིགས་སྣང་གི་སྐད་སྒྲ་ཞིག་སྟེ། སྐད་སྒྲ་དེ་ནི་རྦ་རླབས་དྲག་པོ་ཞིག་དང་མཚུངས་ཏེ།
བུད་མེད་དང་བྱིས་པ་ཚོ་སྐྲག་ནས་གོམ་འགའ་ཕྱི་སྣུར་བྱས། འོན་ཀྱང་དེ་ནི་སྐད་ཅིག་མ་
ཙམ་ཡིན། ཁོ་ཚོ་ནི་དེ་དང་རྒྱང་རིང་བས། གལ་ཏེ་མེས་པོའི་རྣམ་ཤེས་ཟེར་བ་ཞིག་ཁོ་ཚོར་
ཕྱོགས་ནས་སླེབས་ཀྱང་། ཁོ་ཚོར་འབྲོ་ལོང་ཡོད་དོ།
རྔ་སྒྲ་ཡང་བསྐྱར་གྲག་བྱུང་། གླིང་བུ་ཝུའུ་སྒྲ་དང་བཅས་འབུད། མེས་པོའི་གདུང་ཁང་
ནི་ད་ཆ་འདྲེ་ཚོགས་ཀྱི་ཕོ་བྲང་དང་འདྲ་སྟེ། ནང་རོལ་ནས་འུར་སྒྲ་ཞིག་གྲག་འོངས་ཤིང་།
དེ་ནི་མེས་པོའི་རྣམ་ཤེས་ས་འོག་ནས་འཛུལ་ཡོང་སྟེ། ལྐོག་གྱུར་གྱི་སྐད་བརྡས་ཕན་ཚུན་
ལ་གུས་འདུད་ཞུ། བར་སྣང་དུ “ཨ་ལུའུ་ཏེ་ཏེ་ཏེ་ཏའེ་དབྱི” ཞེས་
པའི་སྒྲ་ཡིས་ཁེངས། མེས་པོའི་གདུང་ཁང་ནི་ནགས་ཚལ་དང་མི་ཚོགས་ལ་རྒྱང་ཐག་རིང་
དུ་བཀྱེད་ཡོད་པས། མི་རྣམས་ཀྱིས་ཁ་དོག་སྣ་ཚོགས་ཀྱི་རི་མོས་བརྒྱན་པའི་ཁང་པའི་ལྟག་
རྒྱབ་མ་གཏོགས་མཐོང་མི་ཐུབ། རི་མོ་དེ་དག་ནི་དུས་ཚོད་ངེས་གཏན་ནང་བུད་མེད་སྐོར་
ཞིག་བདམས་ནས་བྲིས་པ་རེད། བུད་མེད་དེ་རྣམས་ཀྱིས་ཁང་པའི་ནང་རོལ་གཏན་ནས་
མཐོང་མ་མྱོང་། གཅིག་གིས་ཀྱང་མཐོང་མ་མྱོང་། ཁོ་ཚོས་ཁང་པའི་ལྟག་རྒྱབ་ཀྱི་རྩིག་པར་
གཙང་ཕྱགས་བྱེད་པ་དང་རི་མོ་འབྲི་དུས་སྐྱེས་པ་ཚོའི་ལྟ་སྐུལ་འོག་བསྒྲུབས་པ་ཡིན། གལ་
ཏེ་མོ་རང་ཚོའི་ཁྲོད་དུ་ཁང་པའི་ནང་གི་གནས་ཚུལ་རྟོག་བཟོ་བྱེད་མཁན་ཡོད་ཚེ། དེ་ཡང་
སེམས་ནས་དྲན་པ་ཙམ་ལས་འོས་མེད། རུས་རྒྱུད་ཁྲོད་ཀྱི་གོ་སྐོན་བློ་འགུགས་ཀྱི་ནུས་པ་
དང་ཆེས་ལྐོག་གྱུར་ལྡན་པའི་མེས་པོར་དང་རྟེན་དུ་བཀུར་བའི་སྐོར་ནས། བུད་མེད་སུ་
ཞིག་གིས་ཀྱང་དྲི་བ་འདོན་མི་ཕོད།
“ཨ་ལུའུ་ཏེ་ཏེ་ཏེ་ཏའེ་དབྱི” ཞེས་པའི་སྒྲ་ནི་མེ་ལྕེ་བཞིན་སྒོ་
གཏན་གཏན་ལ་ཡོད་པའི་ནག་ཐིང་ཐིང་གི་ཁང་པ་དེའི་མཐའ་འཁོར་དུ་ཕར་དཀྱོགས་ཚུར་
དཀྱོགས་བྱེད། རུས་རྒྱུད་ཀྱི་མེས་པོ་ཚོའི་རྣམ་ཤེས་སྒོར་བུད། འཁར་རྔ་མུ་མཐུད་དུ་གྲག་
ཡོང་། རྣ་ལ་གཙེས་ཤིང་ཤུགས་ཀྱིས་ཁྱོགས་པའི་གླིང་བུའི་སྒྲ་ནི་འུར་ཟིང་ཁྲོད་འཕྱོ་བར་བྱེད།
དེར་མཐུད་ནས། མེས་པོ་ཚོའི་རྣམ་ཤེས་མངོན་བྱུང་། བུད་མེད་དང་བྱིས་པ་ཚོས་ཨག་
འབོད་བྱེད་བཞིན་ཕྱོགས་བཞིར་བྲོས། དེ་ནི་རང་གཤིས་ཀྱི་ཚུར་སྣང་ཞིག་ཡིན། བུད་མེད་
ཚོས་མེས་པོ་ཚོའི་རྣམ་ཤེས་མཐོང་བའི་མོད་ལ་རྒྱུན་པར་འབྲོ་བ་རེད། ཉིན་དེར། རུས་
རྒྱུད་ཁྲོད་ཀྱི་གདོང་འབག་གྱོན་པའི་རྣམ་ཤེས་དག་མཉམ་དུ་སྒོར་བུད་པ་ན། རྣམ་པ་དེ་ནི་
དངོས་གནས་སྐྲག་སྣང་སྐྱེས་པ་ཞིག་རེད། ཐ་ན་ཨེན་གེ་པ་ཧྥེ་ཡང་གོམ་པ་འགའི་མཚམས་
སུ་བྲོས་ཀྱང་། མོའི་སྤུན་མཆེད་ཚོས་མོ་ཕྱིར་འཐེན་པ་རེད།
རྣམ་ཤེས་དེ་དགུ་བོས་རུས་རྒྱུད་ཁྲོད་ཀྱི་གྲོང་ཚོ་རེ་རེའི་ཚབ་བྱེད་པ་རེད། མགོ་ན་དུ་
བ་འཕྱུར་བ་དེ་ཁོ་ཚོའི་མགོ་དཔོན་ཡིན་ལ། མིང་དུ “ནགས་ཚལ་གཏུམ་པོ” ཟེར།
ཝུའུ་མུའུ་ཨོ་ཧྥེ་ཡའི་གྲོང་ཚོ་དགུ་བོའི་གཞིས་དམངས་ནི་སོ་སོར་རུས་རྒྱུད་ཀྱི་མེས་
པོ་ཐོག་མ་ཨོ་ཧྥེ་ཡའི་བུ་རྒྱུད་དགུ་ཡི་རྗེས་རབས་པ་ཡིན། “ནགས་ཚལ་གཏུམ་པོ” ཡིས་
མཚོན་པའི་གྲོང་ཚོ་ནི་ཝུའུ་མུའུ་ཨེ་ལུའུ་སྟེ། ཨེ་ལུའུ་ཡི་བུ་ཞེས་པའི་དོན་ཡིན། ཨེ་ལུའུ་ནི་
བུ་དགུ་བོའི་ཁྲོད་ཀྱི་ཆེ་མགོའོ། 
“ཝུའུ་མུའུ་ཨོ་ཧྥེ་ཡ་པ་རྣམས་མཐུན་སྒྲིལ་བརྟན་པར་ཤོག” མེས་པོའི་རྣམ་ཤེས་ཀྱི་
དབུ་གཙོས་དེ་ལྟར་སྐད་རྒྱག་ཅིང་། ལག་ཏུ་བཟུང་བའི་ཤིང་ཏ་ལའི་ཡལ་འདབ་ཀྱིས་མཁའ་
དབུགས་ཁྲོད་བསྣུན་པར་བྱེད། རུས་རྒྱུད་ཁྲོད་ཀྱི་རྒན་པས “ཡ་ཨ” ཞེས་ལན་བཏབ།
“ཝུའུ་མུའུ་ཨོ་ཧྥེ་ཡ་པ་རྣམས་མཐུན་སྒྲིལ་བརྟན་པར་ཤོག”
“ཡ་ཨ།”
དེ་ནས “ནགས་ཚལ་གཏུམ་པོ” ཡིས་ཚག་སྒྲ་གྲག་པའི་ཤིང་གཏུན་སྣེ་འཛུག་ཅིག་
ས་ལ་བརྡབས། ཤིང་གཏུན་གྱི་སྣེ་གཅིག་བསྒུལ་བའི་ཚེ་སྣེ་ཅིག་ཤོས་སུ་ཚག་ཚག་གི་སྒྲ་
གྲག་ཅིང་། དེའི་ཁྲོད་དུ་ཚེ་སྲོག་ལྡན་པའི་ལྕགས་རིགས་ཤིག་འགུལ་སྐྱོད་བྱེད་པ་དང་
མཚུངས། ཁོ་ཨོང་སྟེགས་སྟོང་པ་དང་པོའི་སྟེང་ཙོག་པ་ན། རྣམ་ཤེས་གཞན་བརྒྱད་པོ་ཡང་
རང་རང་གི་ཐོབ་ཐང་ལྟར་རིམ་པ་བཞིན་ཙོག་བྱུང་།
ཨོ་གུང་ཁ་ཝོའི་ཆུང་མ་རྣམས་དང་། ཡང་ན་བུད་མེད་གཞན་རྣམས་ཀྱིས་མེས་པོའི་
རྣམ་ཤེས་གཉིས་པ་ལམ་ལ་འགྲོ་དུས་ལྡེམ་རྩིབ་བཞིན་གྱི་གོམ་འགྲོས་ནི་ཨོ་གུང་ཁ་ཝོ་
དང་འདྲ་བ་ཚོར་ཡོད་སྲིད་ལ། ད་དུང་མེས་པོའི་རྣམ་ཤེས་ཀྱི་རྒྱབ་ཏུ་བསྡད་ཡོད་པའི་ཐོབ་
ཐང་ཅན་གྱི་མི་དེ་དག་གི་ཁྲོད་དུ་ཨོ་གུང་ཁ་ཝོ་མེད་པ་ཡང་ཤེས་ཡོད་ཀྱང་སྲིད། ཁོའི་ལུས་
ལ་དུ་བདུག་བྱས་པའི་ཏ་ལའི་ལོ་མ་གོན་ཞིང་གདོང་ལ་ཞལ་འབག་ཆེན་པོས་གཡོགས།
གཏིང་དུ་བརྡིབས་པའི་མིག་ཟུང་གོར་མོ་དང་མི་ངོ་མའི་མཛུ་གུའི་ཆེ་ཆུང་ཙམ་ཡོད་པའི་
སོ་ནག་པོ་ཕུད། གཞན་ཡོངས་དཀར་པོར་བསྒྱུར་ཡོད་པས་རྣམ་པ་ནི་འཇིགས་སུ་རུང་།
ཁོའི་མགོར་ད་དུང་རྭ་ཅོ་ཆེན་པོ་ཐོགས་ཡོད།
མེས་པོ་ཚོའི་རྣམ་ཤེས་རྣམས་བརྟན་པོར་བསྡད་པ་ན། ཁོ་ཚོའི་ལུས་སྟེང་གི་དྲིལ་བུ་
ཆུང་ཆུང་དང་སྒྲ་སྣ་ཚོགས་གྲག་པའི་དངོས་པོ་རྣམས་དལ་ཅག་གེར་གྱུར། “ནགས་ཚལ་
གཏུམ་པོ” ཡིས་ཁོའི་ཁ་གཏད་དུ་ཡོད་པའི་མི་ཚོགས་དེར་སྐད་ཆ་བཤད་མགོ་བརྩམས།
ཁོས “ཝུའུ་ཙོ་ཝུའུ་ལུའུ་ཡི་ཕུང་བོ། ངས་ཁྱེད་ལ་གུས་འདུད་ཞུ” ཟེར། རྣམ་ཤེས་
ཀྱིས་མི་ལ “ཕུང་བོ” ཞེས་འབོད། ཝུའུ་ཙོ་ཝུའུ་ལུའུ་ཡིས་སྐེད་པ་སྒུར་སྒུར་གྱིས་ལག་པ་
གཡས་པས་ཐང་ལ་རེག་སྟེ་བརྩི་སྲུང་བྱེད་པ་མཚོན།
ཁོས “ང་ཚོའི་ཡབ་ཆེན་ལགས། ངའི་ལག་པས་ས་ངོས་སུ་རེག་སོང” ཟེར།
རྣམ་ཤེས་ཀྱིས “ཝུའུ་ཙོ་ཝུའུ་ལུའུ་ཡི་ཕུང་བོ། ཁྱོད་ཀྱིས་ང་ངོ་ཤེས་སམ” ཟེར།
“ངས་ཁྱོད་ངོ་ག་ལ་ཤེས། མེས་པོ་ལགས། ཁྱོད་ནི་ངས་ངོ་ཤེས་པ་ཞིག་ཡེ་ནས་མིན།”
“ནགས་ཚལ་གཏུམ་པོ” དེའི་འཕྲོར་མི་ཚོགས་གཞན་དེར་ཕྱོགས་ཤིང་། སྤུན་
མཆེད་གསུམ་པོའི་ཁྲོད་ཀྱི་རྒན་པ་དེར་སྐད་ཆ་བཤད་བྱུང་།
ཁོས “ཨོ་ཏུའུ་ཁ་ཝེ་ཡི་ཕུང་བོ། ངས་ཁྱེད་ལ་གུས་འདུད་ཞུ” ཟེར། ཨོ་ཏུའུ་ཁ་ཝེ་
ཡིས་སྐེད་པ་སྒུར་སྒུར་གྱིས་ལག་པ་གཡས་པས་ཐང་ལ་རེག་པ་ན། འདྲི་གཅོད་ཀྱི་མགོ་
བརྩམས་བྱུང་།
ཝུའུ་ཙོ་ཝུའུ་ལུའུ་མདུན་དུ་ཡོང་སྟེ། ཁོའི་གྱོད་གཞི་ཞུ་འབུལ་བྱས།
“དེར་ལངས་སྡོད་པའི་བུད་མེད་དེ་ནི་ངའི་ཆུང་མ་ཨེན་གེ་པ་ཧྥེ་རེད། ངས་རང་གི་
སྒོར་མོ་དང་ཤིང་འབྲས་མུའུ་ཧྲུའུ་ཡིས་མོ་ཆུང་མར་བླངས་པ་ཡིན། ངའི་ཆུང་མའི་མ་ཁྱིམ་
ལ་ངས་ཅི་ཡང་མི་ཆད། ངས་ཁོ་ཚོར་ཤིང་འབྲས་མུའུ་ཧྲུའུ་མི་ཆད་ལ། ཁོ་ཁོ་མུའུ་ཧྲུའུ་ཡང་
མི་ཆད། ཉིན་ཞིག་ཁོ་གསུམ་པོ་ངེད་ཚང་དུ་ཡོང་ནས་ང་ལ་གཅར་རྡུང་བྱས་ཤིང་། ངའི་
ཆུང་མ་དང་བུ་ཕྲུག་ཁྲིད་སོང་། དེ་ནི་ཆར་དུས་སུ་བྱུང་བ་ཡིན། ངས་ཆུང་མ་ཕྱིར་ལོག་པར་
བསྒུགས་ཀྱང་མོར་གྲག་རྒྱུ་ཅི་ཡང་མི་འདུག རྗེས་སུ་ང་ཆུང་མའི་མ་ཁྱིམ་དུ་ཕྱིན་ནས། ཁོ་
ཚོར ‘ཁྱོད་ཚོས་རང་གི་ནུ་མོ་ཁྲིད་སོང་། ངས་བསྐྱལ་བ་མིན། ཁྱོད་ཚོ་རང་གིས་ཁྲིད་པ་
རེད། ང་ཚོའི་རུས་རྒྱུད་ཀྱི་བཅའ་ཁྲིམས་ལྟར་ན། ཁྱོད་ཚོས་མོའི་རྒྱུ་རིན་ཕྱིར་བསློགས་ན་
འགྲིག’ ཅེས་བཤད་ཀྱང་། འོན་ཀྱང་ཆུང་མའི་སྤུན་མཆེད་ཚོས་ཁོ་ཚོར་ང་ལ་འཆད་རྒྱུ་
ཅི་ཡང་མེད་ཟེར། དེ་བས་དོན་དག་འདི་ང་ཚོའི་རུས་རྒྱུད་ཀྱི་མེས་པོའི་མདུན་དུ་ཁྱེར་ཡོང་
བ་ཡིན། ངའི་དོན་དག་ནི་འདི་ལྟར་རོ། །ངས་ཁྱེད་ལ་གུས་འདུད་ཞུ།”
“ཁྱོད་ཀྱིས་བཤད་པ་ལེགས།” མེས་པོའི་རྣམ་ཤེས་ཀྱི་དབུ་གཙོས “ང་ཚོས་ཨོ་ཏུའུ་
ཁ་ཝེ་ཡི་སྐད་ཆར་ཉོན་དང་། ཁོའི་སྐད་ཆར་ཡང་གནས་ལུགས་ཡོད་ཀྱང་སྲིད” ཟེར།
ཨོ་ཏུའུ་ཁ་ཝེ་ནི་མི་རྒྱགས་པ་ཞིག་སྟེ། ཁོ་མདུན་དུ་ཡོང་སྟེ་མེས་པོའི་རྣམ་ཤེས་ལ་
གུས་འདུད་ཞུས་ཤིང་། ཁོས་གཏམ་རྒྱུད་འཆད་མགོ་བརྩམས།
“ངའི་ནུ་མོའི་མག་པས་ཁྱེད་ལ། ང་ཚོ་ཁོའི་ཁྱིམ་དུ་སོང་ནས་ཁོར་གཅར་རྡུང་བྱས་
ཤིང་། ནུ་མོ་དང་མོའི་བྱིས་པ་ཁྲིད་སོང་ཟེར། དེ་ནི་བདེན་པ་ཡིན། ཁོས་ད་རུང་ཁྱེད་ལ་ཁོ་
རང་མོའི་རྒྱུ་རིན་ལེན་དུ་ཡོང་ཡང་། ང་ཚོས་མ་བྱིན་ཟེར། དེ་ཡང་བདེན། ངའི་ནུ་མོའི
མག་པ་ཝུའུ་ཙོ་ཝུའུ་ལུའུ་ནི་དུད་འགྲོ་ཞིག་དང་ཁྱད་མེད། ངའི་ནུ་མོས་ཁོ་དང་མཉམ་དུ་
ལོ་དགུ་ལ་འཚོ་བ་རོལ། ལོ་དེ་དག་གི་རིང་ལ། ཁོས་བུད་མེད་འདིར་ཉིན་གཅིག་ལའང་མ་
ཆགས་པར་གཅར་རྡུང་བྱས། ང་ཚོས་དེ་སྔ་ཐེངས་མང་པོར་འདུམ་སྒྲིག་བྱས་མོད། ཐེངས་
རེ་རེར་ཝུའུ་ཙོ་ཝུའུ་ལུའུ་ཡི་སྐྱོན་ཡིན”
“རྫུན་གཏམ་བཞིན་འདུག” ཝུའུ་ཙོ་ཝུའུ་ལུའུ་ཡིས་སྐད་བརྒྱབ་བྱུང་།
“ལོ་གཉིས་ཀྱི་སྔོན་ལ།” ཨོ་ཏུའུ་ཁ་ཝེ་ཡིས་མུ་མཐུད་དུ “མོར་མངལ་འཁོར་བ་
རེད། ཁོས་མོར་གཅར་ནས་མངལ་ཤོར་སོང” ཟེར།
“རྫུན་གཏམ། མོ་ནི་མོའི་འགྲོགས་བཟང་དང་མཉམ་དུ་ཉལ་ནས་མངལ་ཤོར་
བ་རེད།”
“ཝུའུ་ཙོ་ཝུའུ་ལུའུ་ཡི་ཕུང་བོ། ངས་ཁྱེད་ལ་གུས་འདུད་ཞུ།” ནགས་ཚལ་གཏུམ་
པོས་ཁོ་ཁ་རོག་གེར་སྡོད་དུ་བཅུག་ནས། “བང་མ་དང་མཉམ་དུ་ཉལ་མཁན་གྱི་འགྲོགས་
བཟང་ཞིག་གང་དུ་ཡོད་དམ” ཟེར། མི་ཚོགས་ཁྲོད་དེར་འཐད་པའི་གཏམ་གསང་མཐོར་
བསྒྲགས། ཨོ་ཏུའུ་ཁ་ཝེ་ཡིས་མུ་མཐུད་དུ་བཤད་རྒྱུར།
“ན་ནིང་ངའི་ནུ་མོའི་ནད་དྲགས་མ་ཐག ཁོས་ཡང་མོར་གཅར་རྡུང་བྱས། གལ་
ཏེ་ཁྱིམ་མཚེས་ནང་དུ་ཕྱིན་ནས་བསྐྱབས་པ་མིན་ཚེ། མོ་སྔར་ནས་བསད་ཟིན། ང་ཚོས་
གནས་ཚུལ་དེ་ཐོས་པས། ཁོས་ད་སོ་མ་བཤད་པའི་དོན་དག་དེ་བྱུང་བ་རེད། ཝུའུ་མུའུ་ཨོ་
ཧྥེ་ཡར་བཅའ་ཁྲིམས་ཤིག་ཡོད་དེ། གལ་ཏེ་བུ་མོ་ཞིག་མོའི་ཁྱོ་གའི་ས་ནས་བྲོས་ཚེ། མོའི་
བག་མའི་རྒྱུ་རིན་ཕྱིར་བསློག་དགོས། ཡིན་ནའང་ཐེངས་འདིར་མོ་འབྲོ་དོན་ནི་རང་སྲོག་
སྐྱོབ་ཆེད་རེད། མོའི་བྱིས་པ་གཉིས་ཀ་ནི་ཝུའུ་ཙོ་ཝུའུ་ལུའུ་ལ་དབང་། དེར་ང་ཚོས་རྩོད་
གླེང་མི་བྱེད། ཡིན་ནའང་བྱིས་པ་གཉིས་ཀ་ད་དུང་ལོ་ན་ཆུང་བས་ཨ་མར་ཁ་འབྲལ་མི་
ཐུབ། གཞན་ཡང་ཝུའུ་ཙོ་ཝུའུ་ལུའུ་ཡིས་མུ་མཐུད་དུ་སྨྱོ་རྟགས་མི་སྟོན་པར། སེམས་བསམ་
པས་མོ་ཕྱིར་ལོག་པར་རེ་བ་ཞུ་རུ་ཡོང་ཚེ། མོ་ཕྱིར་ལོག་སྲིད། ཡིན་ནའང་ཆ་རྐྱེན་ཞིག་
ཡོད་པ་ནི། གལ་ཏེ་ཁོས་ད་དུང་མོར་གཅར་རྡུང་བྱས་ཚེ། ང་ཚོས་ཁོའི་ཕོ་མཚན་གཅོད་
རྒྱུ་ཡིན།”
མི་རྣམས་ཧ་ཧ་ཞེས་ཤེད་ཀྱིས་བགད་བྱུང༌། ནགས་ཚལ་གཏུམ་པོ་ཡར་ལངས་པ་ན།
སྒྲིག་ལམ་དེ་མ་ཉིད་དུ་སླར་སོས་བྱུང་། དུ་བ་སྔོ་ལིང་ངེ་བ་ཞིག་ཁོའི་མགོ་ནས་འཕྱུར། ཁོ་
ཡང་བསྐྱར་ཙོག་ནས་དཔང་མི་གཉིས་ཀ་བོས། དེ་གཉིས་ནི་ཝུའུ་ཙོ་ཝུའུ་ལུའུ་ཡི་ཁྱིམ་
མཚེས་ཡིན། ཁོ་གཉིས་ཀྱིས་གཅར་རྡུང་གི་གནས་ཚུལ་ཡོད་པར་བདེན་དཔང་བྱས། དེ་
ནས་ནགས་ཚལ་གཏུམ་པོ་ཡང་ཡར་ལངས་ཤིང་། ཁོའི་དབྱུག་པ་ཕྱུང་ནས་ས་ངོས་སུ་
འཛེར། ཁོ་བུད་མེད་ཚོ་ལངས་ཡོད་པའི་ཕྱོགས་སུ་གོམ་པ་འགའ་བརྒྱུགས་པ་ན། བུད་མེད་
རྣམས་སྐྲག་སྟེ་མགྱོགས་པོར་བྲོས་མོད། འོན་ཀྱང་དེ་མ་ཉིད་དུ་སླར་ལོག་བྱུང་། མེས་པོ་
དགུ་བོའི་རྣམ་ཤེས་ཡར་ལངས་ཏེ་ཁོ་ཚོའི་ཁང་པར་གྲོས་མོལ་བྱེད་དུ་བུད་སོང་། དུས་ཡུན་
རིང་བོར་སྐད་སྒྲ་ཅི་ཡང་གྲག་རྒྱུ་མི་འདུག དེ་ནས་ཡང་བསྐྱར་འཁར་རྔ་བརྡུངས་བྱུང་ལ།
གླིང་བུ་ཡང་གྲགས་འོངས། མེས་པོ་དགུ་བོའི་རྣམ་ཤེས་ས་འོག་གི་ཁྱིམ་ནས་སྒོར་བུད། ཁོ་
ཚོས་ཕན་ཚུན་ལ་གུས་འདུད་ཞུས་ཤིང་། ཡང་བསྐྱར་ཐང་ཆེན་དུ་སླེབས།
“ཝུའུ་མུའུ་ཨོ་ཧྥེ་ཡ་པ་རྣམས་མཐུན་སྒྲིལ་བརྟན་པར་ཤོག” ནགས་ཚལ་གཏུམ་པོས་
རུས་རྒྱུད་ཁྲོད་ཀྱི་རྒན་པ་དང་ཐོབ་ཐང་ཡོད་པའི་མི་རྣམས་ལ་དེ་ལྟར་བསྒྲགས།
“ཡ་ཨ།” མི་ཚོགས་ཀྱིས་འབྲུག་སྒྲ་ལྡིར་བ་བཞིན་དུ་ལན་འདེབས། དེ་ནས་
དབེན་འཇགས་ནི་མཁའ་ནས་བབས་པ་བཞིན། འུར་ཟིང་གི་སྐད་སྒྲ་སྣ་ཚོགས་ཁྱུར་
མིད་བཏང་།
ནགས་ཚལ་གཏུམ་པོས་གཏམ་བཤད་མགོ་བརྩམས། ཁོས་གཏམ་བཤད་དུས། མི་
རྣམས་ཁུ་སིམ་མེར་སྡོད། མེས་པོའི་རྣམ་ཤེས་བརྒྱད་པོ་ཡང་འབག་སྐུ་བཞིན་འགུལ་ཙམ་
ཡང་མི་བྱེད།
“ང་ཚོས་ཕྱོགས་གཉིས་ཀའི་གྱོད་གཞི་འདིར་བཟུང་བའི་ལྟ་ཚུལ་ལ་མཉན་
ཟིན།” ནགས་ཚལ་གཏུམ་པོས “ང་ཚོའི་འགན་ཁུར་ནི་མི་འདིར་སྐྱོན་བརྗོད་པའམ་མི་
གཞན་དེར་བསྟོད་བསྔགས་བྱེད་པ་མིན། ང་ཚོས་རྩོད་གླེང་འདུམ་སྒྲིག་བྱ་རྒྱུ་དེ་ཡིན།” ཁོ་
ཝུའུ་ཙོ་ཝུའུ་ལུའུ་ཡི་ཕྱོགས་སུ་འཁོར་ཏེ་འཛུམ་ཙམ་བྱས་ནས་བཤད་མཚམས་བཞག
ཁོས “ཝུའུ་ཙོ་ཝུའུ་ལུའུ་ཡི་ཕུང་བོ། ངས་ཁྱོད་ལ་གུས་འདུད་ཞུ” ཟེར།
“ང་ཚོའི་ཡབ་ཆེན་ལགས། ངས་རང་གི་ལག་པས་སར་རེག་ཟིན།” ཝུའུ་ཙོ་ཝུའུ་
ལུའུ་ཡིས་དེ་ལྟར་ཟེར།
“ཝུའུ་ཙོ་ཝུའུ་ལུའུ་ཡི་ཕུང་བོ། ཁྱོད་ཀྱིས་ང་ངོ་ཤེས་སམ།”
“ངས་ཁྱོད་ངོ་ག་ལ་ཤེས། མེས་པོ་ལགས། ཁྱོད་ནི་ངས་ངོ་ཤེས་པ་ཞིག་ཡེ་ནས་མིན།”
ཝུའུ་ཙོ་ཝུའུ་ལུའུ་ཡིས་དེ་ལྟར་ལན་བཏབ།
“ང་ནི་ནགས་ཚལ་གཏུམ་པོ་ཡིན། ངས་མི་ཞིག་གིས་ཚེ་སྲོག་ནི་ཆེས་གཅེས་སུ
རུང་བར་འདོད་པའི་ཉིན་མོ་དེར་མི་དེ་གསོད་སྲིད།”
“དངོས་གནས་བདེན་པ་རེད།” ཝུའུ་ཙོ་ཝུའུ་ལུའུ་ཡིས་དེ་ལྟར་ལན་བཏབ།
“ཆང་རྫ་མ་གང་བཟུང་ནས་ཁྱོད་ཀྱི་ཆུང་མའི་ཁྱིམ་དུ་སོང་ལ་མོར་ཁྱོད་དང་མཉམ་
དུ་ཕྱིར་ལོག་པའི་རེ་ཞུ་བྱོས། སྟག་ཤར་བས་བུད་མེད་ལ་གཅར་རྡུང་བྱེད་པ་དེ་ནི་དཔའ་
བོར་བརྩི་མི་རུང་།" ཁོ་ཨོ་ཏུའུ་ཁ་ཝེའི་ཕྱོགས་སུ་འཁོར་ནས་འཛུམ་ཙམ་བྱས་ཏེ་ཅུང་ཟད་
མཚམས་བཞག
ཁོས “ཨོ་ཏུའུ་ཁ་ཝེ་ཡི་ཕུང་བོ། ངས་ཁྱོད་ལ་གུས་འདུད་ཞུ” ཟེར།
“ངས་རང་གི་ལག་པས་སར་རེག་ཟིན།” ཨོ་ཏུའུ་ཁ་ཝེ་ཡིས་དེ་ལྟར་ཟེར།
“ ཁྱོད་ཀྱིས་ང་ངོ་ཤེས་སམ། "
“སུ་ཞིག་གིས་ཀྱང་ཁྱེད་རང་ངོ་མི་ཤེས།” ཨོ་ཏུའུ་ཁ་ཝེ་ཡིས་དེ་ལྟར་ལན་བཏབ།
“ང་ནི་ནགས་ཚལ་གཏུམ་པོ་ཡིན། ང་ནི་ཤ་སྐམ་ཁ་ལ་འཇུག་ཅིང་། ང་ནི་མེ་བུས་ན་
ཆ་མ་མི་དགོས། གལ་ཏེ་ཁྱོད་ཀྱི་ནུ་མོའི་མག་པས་ཁྱོད་ལ་ཆང་ཁུར་ནས་སླེབས་ཚེ། ཁྱོད་
ཀྱི་ནུ་མོ་ཁོ་དང་མཉམ་དུ་འགྲོ་རུ་ཆུགས། ངས་ཁྱོད་ལ་གུས་འདུད་ཞུ།”
“ཝུའུ་མུའུ་ཨོ་ཧྥེ་ཡ་པ་རྣམས་མཐུན་སྒྲིལ་བརྟན་པར་ཤོག” ཁོས་ཤུགས་ཀྱིས་སྐད་
བརྒྱབ་པ་ན། མི་རྣམས་ཀྱིས་འུར་གྱིས་སྒྲོག་བཞིན་ཡ་ལན་སྟེར།
“ངས་འདི་ལྟ་བུའི་དོན་དག་ཆུང་ཆུང་ཞིག་མེས་པོ་ཚོའི་རྣམ་ཤེས་མདུན་དུ་གླེང་
དགོས་པ་མི་ཤེས།” རྒན་པ་ཞིག་གིས་རྒན་པ་གཞན་ཞིག་ལ་དེ་ལྟར་བཤད།
“ཁྱོད་ཀྱིས་ཝུའུ་ཙོ་ཝུའུ་ལུའུ་ནི་མི་ཅི་ལྟ་བུ་ཞིག་ཡིན་པ་མི་ཤེས་སམ། མི་གཞན་གྱི་
ཐག་གཅོད་ཁོས་བརྩི་སྲུང་བྱ་མི་སྲིད།” རྒན་པ་གཞན་པ་དེས་ལན་བཏབ།
ཁོ་གཉིས་ཀྱིས་གཏམ་བཤད་དུས། མི་ཚོགས་སྐོར་གཞན་གཉིས་དེ་སྔོན་མི་ཚོགས་
སྐོར་གཉིས་སྡོད་ས་དེར་ལངས་ཤིང་། མེས་པོའི་རྣམ་ཤེས་ཀྱིས་ས་ཞིང་སྐོར་གྱི་གྱོད་གཞི་
ཆེན་པོ་ཞིག་ལ་འདྲི་གཅོད་བྱེད་མགོ་བརྩམས།

༡༡
མཚན་མོ་ནི་མཐའ་མེད་པའི་སྨག་རུམ་ཞིག་རེད། ཟླ་བ་ཤར་བའི་དུས་ནི་ཉིན་རེ་
ནས་ཉིན་རེར་འཕྱི། ད་ལྟ་ནམ་ལངས་ལ་ཉེ་དུས་ད་གཟོད་མཐོང་ཐུབ། ཟླ་བས་མཚན་མོ་
དོར་ནས། བྱ་ཕོའི་བྱ་སྐད་སྒྲོག་དུས་ད་གཟོད་ཡར་འཕགས་པས། མཚན་མོ་ནི་སོ་བ་བཞིན་
ནག་པོར་གྱུར།
ཨེ་ཅིན་མ་དང་མོའི་ཨ་མ་གཉིས་ཀྱིས་ཤིང་འབྲས་མུའུ་ཧྲུའུ་ཡི་ལྡུར་ཐུག་དང་ཁུ་
ཐང་འཐུང་ཚར་རྗེས། ས་ངོས་ཀྱི་སྟན་ཐོག་ཏུ་བསྡད། སྣུམ་སྒྲོན་ལས་འོད་ཟ་ཟི་ཞིག་སྤྲོས་
ཡོང་། སྒྲོན་མེ་འདི་མེད་ཚེ་ཟ་མ་ཟ་ཐབས་བྲལ། མཚན་མོ་ནི་འདི་འདྲའི་ནག་པས། མི་
ཚང་མས་ཁ་གང་དུ་ཡོད་པའང་རྙེད་དཀའ། ཨོ་གུང་ཁ་ཝོ་ཚང་གི་སྒོ་རའི་ནང་དུ། སྤྱིལ་བུ་
བཞི་བོ་ལས་སྣུམ་སྒྲོན་རེ་རེ་བཀར་ཡོད། ཕྱི་ནས་བལྟས་ཚེ། སྤྱིལ་བུ་རེ་རེ་ནི་རབ་རིབ་ཀྱི་
མིག་འབྲས་རེ་རེས་མུ་མེད་ཀྱི་མཚན་གཞུང་རིང་མོར་ཕྲ་རྒྱན་བཏབ་པ་དང་མཚུངས།
མཚན་མོར་འབུའི་ཙིར་སྒྲ་དང་ཨེན་ཝ་དབྱི་ཅིས་གཏུན་ཤིང་གིས་ལྡུར་ཐུག་བཟོ་
བའི་སྒྲ་ལས་གཞན། ས་གཞིའི་སྟེང་གི་ཡོད་ཚད་དབེན་ཐིང་ངེར་གནས། ཨེན་ཝ་དབྱི་
ཅི་ཡི་སྡོད་གནས་འདི་ནས་བརྩིས་ན་སྒོ་ར་བཞི་ཡི་ཕ་རོལ་ཏུ་ཡོད་ཅིང་། མོས་དགོང་ཟས་
བཟོ་འཕྱི་བ་ནི་ཀུན་ལ་གྲགས་ཡོད། ཁྱིམ་མཚེས་ཀྱི་བུད་མེད་རྣམས་ཨེན་ཝ་དབྱི་ཅིའི་ལྡུར་
ཐུག་བཟོ་བའི་སྒྲར་གོམས་ཡོད་ལ། དེ་ནི་མཚན་མོ་རེ་རེར་འཇགས་མི་སྲིད་པའི་སྒྲ་ཞིག་
ཡིན་ནོ།
ཨོ་གུང་ཁ་ཝོས་ཆུང་མས་བསྐྱལ་ཡོང་བའི་ཟས་ཟོས་རྗེས་རྩིག་ངོས་སུ་ཁེན་ནས་ངལ་
གསོ་བཞིན་ཡོད། ཁོས་ཁུག་མའི་ནང་ནས་སྣ་རུ་བླངས་ཏེ་ལག་པ་གཡོན་པའི་ལག་ཁྱིམ་
དུ་ཅུང་ཟད་གཏུལ་ཡང་། སྣ་རུ་ལས་སྣ་ཐལ་ཡོང་རྒྱུ་མི་འདུག ཁོས་ཡང་སྣ་རུ་པུས་མགོར་
ལན་འགའ་བརྡུངས་ནས་སྣ་ཐལ་གཏུལ། ཨོ་གུང་ཁ་ཝོའི་སྣ་ཐལ་རྒྱུན་པར་ཅང་མ་འགོར་
བར་བརླན་གྱིས་འཛིན་པར་བྱེད་ལ། སྣ་ཐལ་ལྡུག་རྒྱུ་ཡང་མང་འགྲོ། ཨོ་གུང་ཁ་ཝོས་སྣ་
ཐལ་མ་ཉོས་པར་ཡུན་རིང་འགོར། དབྱི་ཏེ་གེ་ཡིས་སྣ་ཐལ་ཡག་པོ་བཏུལ་ཤེས་མོད། ཕངས་
པ་ཞིག་ལ་ཁོར་ཉེ་ཆར་ན་ཚ་བྱུང་ཡོད།
ཨོ་གུང་ཁ་ཝོའི་ཆུང་མ་ཚོའི་སྤྱིལ་བུའི་ནང་བུད་མེད་དང་བྱིས་པ་ཚང་མས་གཏམ་
རྒྱུད་བཤད་ཀྱིན་ཡོད། མཚམས་རེར་གླུ་སྐད་ཀྱིས་གཏམ་རྒྱུད་བཤད་པའི་སྒྲའི་མཚམས་
བཅད་འགྲོ། ཨེ་ཁ་ཝེ་ཧྥི་དང་མོའི་བུ་མོ་ཨེ་ཅིན་མ་གཉིས་སར་བཏིངས་པའི་སྟན་ཐོག་ཏུ་
སྡོད་ཅིང་། ད་ལྟ་གཏམ་རྒྱུད་བཤད་རེས་ཨེ་ཁ་ཝེ་ཧྥིའི་མགོར་བབས།
མོས “ཐེངས་ཤིག་བྱ་སྣ་ཚོགས་ལྷ་ཡུལ་གྱི་སྟོན་མོ་ཞིག་ལ་གདན་འདྲེན་ཞུས། ཁོ་ཚོ་
ཧ་ཅང་དགའ་ཞིང་། རླབས་ཆེ་བའི་དུས་སྟོན་དེ་ལ་གྲ་སྒྲིག་བྱེད་མགོ་བརྩམས། ཁོ་ཚོས་
ཙན་དན་དམར་པོས་བཟོས་པའི་ཚོན་རྩི་ལུས་ཡོངས་ལ་བསྐུས་ཤིང་། ད་དུང་ཡིད་དུ་འོང་
བའི་རི་མོ་མང་པོ་བྲིས།
“རུས་སྦལ་གྱིས་དེ་དག་གྲ་སྒྲིག་བྱེད་པ་མཐོང་བས། དོན་དག་ཅི་ཞིག་ཡིན་པ་
འཕྲལ་དུ་ཤེས་སོང་། སྲོག་ཆགས་ཀྱི་འཇིག་རྟེན་དུ་བྱུང་བའི་དོན་དག་ཅིག་ཡིན་ཚེ་ཁོས་
མི་ཤེས་པ་ཞིག་གཏན་ནས་མེད། ཁོ་བློ་རིག་རྒོད་ཅིང་དྲན་ཚུལ་མང་། ལྷ་ཡུལ་དུ་དུས་སྟོན་
བསྡུ་རྒྱུའི་གཏམ་ཐོས་པ་ནས། ཁོས་དོན་དེ་དྲན་པའི་མོད་ལ་མིད་པར་ཟ་འཕྲུག་ལངས་
ཡོང་། དེ་དུས་ཏག་ཏག་ཟ་མའི་དཀའ་ཁག་ལ་འཕྲད་པས། རུས་སྦལ་གྱིས་ཟླ་གཉིས་རིང་
ཟས་འགྲངས་ཐག་ཆོད་པ་ཞིག་ཟོས་མ་མྱོང་། ཁོའི་ལུས་པོ་སྐོགས་ཤུན་ནང་དུ་ཤིང་སྐམ་
ཞིག་དང་འདྲ་བར་སག་སྒྲ་གྲག དེ་བས། ཁོས་རང་ཉིད་ཀྱང་ལྷ་ཡུལ་དུ་ཇི་ལྟར་འགྲོ་བར་
བསམ་བློ་བཏང་།”
“ཡིན་ནའང་ཁོར་གཤོག་པ་མེད་པས་ཅི་བྱེད།” ཨེ་ཅིན་མས་དེ་ལྟར་བཤད།
“བྲེལ་བ་མ་ལངས།” མོའི་ཨ་མས་ལན་དུ “འདི་ནི་གཏམ་རྒྱུད་ཀྱི་ནང་དོན་ཡིན།
རུས་སྦལ་ལ་གཤོག་པ་མེད། འོན་ཀྱང་ཁོས་བྱ་རིགས་བཙལ་ཏེ་ཁོ་ཚོ་དང་མཉམ་དུ་འགྲོ་
བར་རེ་བ་ཞུས་ཆོག” ཟེར།
“བྱ་རྣམས་ཀྱིས་རུས་སྦལ་གྱི་གཏམ་གོ་རྗེས ‘ང་ཚོ་ཁྱོད་ལ་ཆ་རྒྱུས་ཟབ་མོ་ཡོད།
ཁྱོད་ནི་གཡོ་སྒྱུ་ཆེ་ཞིང་། ཇ་ལན་ལ་ཆུ་འདྲེན་མཁན་ཞིག་ཡིན། གལ་ཏེ་ཁྱོད་ང་ཚོ་དང་
མཉམ་དུ་འགྲོ་རུ་བཅུག་ཚེ། ཁྱོད་ཀྱིས་དེ་མ་ཉིད་དུ་ང་ཚོའི་མགོ་བསྐོར་སྲིད།’
“རུས་སྦལ་གྱིས ‘ཁྱོད་ཚོས་ང་ཤེས་ཀྱི་མི་འདུག ངས་སྔར་ནས་རང་སྟེང་གི་ངན
རྣམས་སྤངས་ཟིན། ངས་ཤེས་ཡོད། མི་ཞིག་སྡུག་ལ་གཏོད་པ་ནི་རང་ཉིད་སྡུག་ལ་གཏད་པ་
དང་གཉིས་སུ་མ་མཆིས’ ཞེས་བཤད།
“རུས་སྦལ་ནི་ཁ་ཡག་ཅིག་ཡིན། ཅང་མ་འགོར་བར། བྱ་རྣམས་ཁོས་རང་སྐྱོན་
སྤངས་པར་ཡིད་ཆེས་ཏེ་མཉམ་དུ་ལམ་ལ་ཆས། རུས་སྦལ་བྱ་ཚོགས་ཁྲོད་འཕུར་བས་
སེམས་པ་ཧ་ཅང་དགའ་སྟེ། སྐད་ཆ་མཚམས་མི་འཇོག་པར་བཤད། ཁོ་ནི་བཤད་ལ་མཁས་
པས། བྱ་རྣམས་ཀྱིས་ཅང་མ་འགོར་བར་ཀུན་གྱི་ཚབ་བྱས་ནས་གཏམ་བཤད་མཁན་ལ་ཁོ་
འོས་འདེམ་བྱས།
ལམ་བར་དུ་རུས་སྦལ་གྱིས “ ‘དོན་དག་གལ་ཆེན་ཞིག་ང་ཚོས་བརྗེད་མི་རུང་སྟེ།
མི་རྣམས་གདན་འདྲེན་ཞུས་ནས་འདི་ལྟ་བུའི་དགའ་སྟོན་ཆེན་པོར་ཞུགས་དུས་གནས་
སྐབས་ཀྱི་མིང་གསར་པ་ཞིག་འདོགས་དགོས། ང་ཚོའི་ལྷ་ཡུལ་གྱི་གདན་འདྲེན་ཞུ་མཁན་
གྱིས་ཀྱང་ང་ཚོའི་གནའ་བོའི་གོམས་སྲོལ་འདི་བརྩི་བར་རེ་བ་བཅངས་ཡོད་ངེས།’
“བྱ་གཅིག་གིས་ཀྱང་ཡུལ་སྲོལ་དེ་འདྲ་ཞིག་གོ་མ་མྱོང་། ཡིན་ནའང་ཁོ་ཚོས་རུས་
སྦལ་ནི་གང་ལའང་མི་འཇོན་རུང་། ས་ཆ་མང་པོར་སོང་བ་ནི་བདེན་ཏེ། ཁོས་མི་རིགས་སོ་
སོའི་ཡུལ་སྲོལ་གོམས་གཤིས་ཤེས་སྲིད། དེ་ནས་ཁོ་ཚོ་ཚང་མས་མིང་གསར་པ་རེ་བཏགས།
ཚང་མས་མིང་གསར་པ་བཏགས་ཚར་རྗེས། རུས་སྦལ་གྱིས་ཀྱང་རང་ལ ‘ཁྱོད་ཚོ་ཚང་
མ’ ཞེས་པའི་མིང་ཞིག་བཏགས།
“ཚང་མ་ལྷ་ཡུལ་དུ་སླེབས། མགྲོན་བདག་གིས་ཁོ་ཚོ་མཐོང་བས་ཧ་ཅང་དགའ།
ལུས་ལ་བྱ་སྒྲོ་སྣ་ཚོགས་ཀྱིས་སྤྲས་པའི་རུས་སྦལ་ཡར་ལངས་ཏེ། མགྲོན་བདག་ལ་བཀའ་
དྲིན་ཞུས། ཁོའི་སྨྲ་རྗོད་དག་ཅིང་གུས་ཞབས་དང་ལྡན་པས། བྱ་རྣམས་ཀྱིས་ཁོ་ཁྲིད་ཡོང་བ་
འགྲིག་སོང་སྙམ་ནས་དགའ། ཁོ་ཚོས་མགོ་ལྡེམ་བཞིན་ཁོས་བཤད་པར་མོས་འཐད་ཡིན་
པའི་བརྡ་བསྟན། མགྲོན་བདག་གིས་ཁོ་ནི་བྱ་རྣམས་ཀྱི་རྒྱལ་པོ་ཡིན་པར་བསམས། ཁོ་ནི་
དངོས་གནས་ཀུན་དང་མི་མཚུངས་པ་ཞིག་ཡིན།
“མདུན་དུ་བཤམས་པའི་ཤིང་ཏོག་ཁོ་ལ་ཟོས་རྗེས། ལྷ་ཡུལ་གྱི་མི་རྣམས་ཀྱིས་ཁ་ལ་
ཞིམ་པའི་ཟས་སྣ་ཚོགས་བསྒྲིགས། ཟས་རིགས་དེ་དག་ནི་རུས་སྦལ་གྱིས་མཐོང་མ་མྱོང་
ད་དུང་ཤིང་འབྲས་མུའུ་ཧྲུའུ་
བའམ་རྨི་ལམ་དུ་ཡང་རྨིས་མ་མྱོང་བ་ཏག་ཏག་ཡིན། སོ་མ་མེ་ཐབ་སྟེང་ནས་བླངས་པའི་
ཁུ་བ་དྲོན་མོ་ཕོར་བའི་ནང་བླུགས་པ་དང་། དེའི་ནང་དུ་ཤ་དང་ཉ་ཡིས་གང་འདུག རུས་
སྦལ་གྱིས་སྐད་ཆེན་པོ་སྒྲོག་བཞིན་ཕར་སྣོམ་ཚུར་སྣོམ་བྱས། ད་དུང་ཤིང་འབྲས་མུའུ་ཧྲུའུ་
ཡི་ཉོག་དང་ཏ་ལའི་ཆང་སོགས་ཀྱང་ཡོད། ཟས་རིགས་ཐམས་ཅད་མགྲོན་པོའི་མདུན་
དུ་བཤམས་ཚར་རྗེས། ལྷ་ཡུལ་གྱི་མི་ཞིག་མདུན་དུ་ཡོང་ནས། ཕོར་བ་རེ་རེའི་བྲོ་བ་མྱོང་
ཙམ་བྱས་འཕྲལ་བྱ་རྣམས་ཟས་ལ་རོལ་བར་བསྐུལ། སྐབས་དེར་རུས་སྦལ་ཡར་ལངས་
ནས ‘འདི་ལྟ་བུའི་སྟོན་མོ་གཟབ་རྒྱས་འདི་སུར་གྲ་སྒྲིག་བྱས་པ་ཡིན’ ཞེས་དྲིས།
“ ‘ཁྱོད་ཚོ་ཚང་མར་གྲ་སྒྲིག་བྱས་པ་ཡིན།’ མི་དེས་ལན་བཏབ།
“རུས་སྦལ་ཁ་ཕྱིར་འཁོར་ནས་བྱ་རྣམས་ལ་ཁྱོད་ཚོས་ངའི་མིང་ལ ‘་ཁྱོད་ཚོ་ཚང་མ’
ཟེར་བ་ལོས་ཤེས། གནས་འདིའི་གོམས་སྲོལ་ནི་སྔུན་ལ་གཏམ་བཤད་པར་མགྲོན་བྱེད་པ་དང་།
དེ་ནས་གཞན་རྣམས་ཡིན། ངས་ཟོས་ཚར་རྗེས་ད་གཟོད་ཁོ་ཚོ་ཡོང་ནས་ཁྱོད་ཚོར་མགྲོན་
བྱེད་ངེས།’
“དེ་ནས་རུས་སྦལ་གྱིས་ཟ་མགོ་བརྩམས། བྱ་རྣམས་ཁྲོས་ཏེ་འཁང་ར་བྱེད། དེ་བས།
རུས་སྦལ་གྱིས་ཟས་ཞིམ་པོ་མངར་མོ་ཏག་ཏག་ཟོས། ད་དུང་ཏ་ལའི་ཆང་རྫ་མ་དོ་འཐུངས།
ཁོའི་ཕོ་བའི་ནང་ཟ་མ་དང་བཏུང་ཆུས་བཀང་ཞིང་། ཁོའི་ལུས་པོས་སྐོགས་ཤུན་ནང་ཀུན་
ཁེངས་ནས་བཀད་སྙམ་བྱེད།
“བྱ་རྣམས་རུབ་ཡོང་སྟེ་རུས་སྦལ་གྱི་ཟ་འཕྲོ་འཐུང་འཕྲོ་རྣམས་ཟོས་ཤིང་། ཁོའི་ཐང་
ལ་གཡུགས་པའི་རུས་པ་རྣམས་བཏོགས། བྱ་ཁ་ཤས་ཁྲོས་ཏེ་གྲོད་པ་སྟོང་པར་འགྲོ་དགོས་
ཀྱང་ཟས་ཁམ་ཡང་མི་ཟ། འོན་ཀྱང་ཁོ་ཚོ་ལོག་ཁར་རང་རང་གིས་རུས་སྦལ་ལ་གཡར་
བའི་སྒྲོ་རྣམས་ཕྱིར་བླངས། རུས་སྦལ་དེ་རུ་ལངས་ནས་སྡོད། སྐོགས་ཤུན་སྲ་མོའི་ནང་ལུས་
པོས་ཁེངས་ནའང་། ཕྱིར་ལོག་པའི་གཤོག་པ་མེད། རུས་སྦལ་གྱིས་བྱ་རྣམས་ལ་ཁོའི་ཆུང་
མར་སྐད་ཅིག་འཁྱེར་རོགས་ཞུས་ཀྱང་། ཁོ་ཚོས་དང་ལེན་མ་བྱས། རྗེས་སུ་རབ་ཏུ་ཁྲོས་
འདུག་པའི་ནེ་ཙོ་ལ་གློ་བུར་འགྱུར་ལྡོག་བྱུང་སྟེ་ཁས་བླངས།
“རུས་སྦལ་གྱིས ‘ངས་ཆུང་མར་ཁྱིམ་དུ་ཡོད་པའི་དངོས་པོ་སྙི་མོའི་རིགས་ཚང་མ་
ལྷས་ལ་འདིང་རོགས་ཞེས་ཤོད། དེ་ལྟར་བྱས་ན་ང་ནམ་མཁའ་ནས་མར་ལྡིང་ཆོག་ལ། ཉེན་
ཁའང་དེ་འདྲའི་ཆེན་པོ་མེད’ ཟེར།
“ནེ་ཙོས་སྐད་དེ་བཤད་རྒྱུ་ཁས་བླངས་རྗེས་འཕུར་སོང་། འོན་ཀྱང་ཁོ་རུས་སྦལ་གྱི་
ཁྱིམ་དུ་སོང་ནས་རུས་སྦལ་གྱི་ཆུང་མར་ཁྱིམ་གྱི་དངོས་པོ་སྲ་མོའི་རིགས་ཚང་མ་ལྷས་ལ་
འཇོག་རོགས་ཟེར་ཞེས་བཤད། དེ་ནས་རུས་སྦལ་གྱི་ཆུང་མས་ལྕགས་ཁེམ་དང་། གྲི་དང་
མདུང་། མེ་མདའ། ཐ་ན་མེ་སྒྱོགས་སོགས་ཀྱང་ལྷས་ལ་བསྐྱལ། རུས་སྦལ་གྱིས་ནམ་མཁའ་
ནས་མར་བལྟས་པ་ན། ཆུང་མས་དངོས་པོ་མང་པོ་ཞིག་ལྷས་ལ་སྤུངས་འདུག་པ་མཐོང་།
ཡིན་ནའང་ཐག་རིང་དྲགས་པས། དེ་དག་ཅི་ཡིན་པ་གསལ་བོར་མ་རིག བལྟས་ཚེ་ཡོད་
ཚད་ཚགས་སུ་ཆུད་འདུག ཁོ་མར་ལྡིང་བ་ན། གནམ་ནས་མར་ལྷུང་ཞིང་། ཁོས་མར་ལྷུང་
མཚམས་འཇོག་རྒྱུ་མི་འདུག་ཅེས་སེམས་ཁྲལ་བྱེད་དུས། གློ་བུར་དུ་ཁོ་མེ་སྒྱོགས་ཀྱི་སྒྲ་
དང་མཚུངས་པར་ཁྲོག་སེ་རང་ཁྱིམ་གྱི་ལྷས་སུ་ལྷུང་།”
“ཁོ་ཤི་སོང་ངམ།” ཨེ་ཅིན་མས་དྲིས།
“མ་ཤི” ཨེ་ཁ་ཝེ་ཧྥི་ཡིས་ལན་དུ “ཁོའི་ཤུན་སྐོགས་ལེབ་མོ་མང་པོ་ཐོར་སོང་།
འོན་ཀྱང་ཁོ་ཚང་གི་ཉེ་འདབས་སུ་སྨན་པ་ལག་རྩལ་ཅན་ཞིག་ཡོད། རུས་སྦལ་གྱི་ཆུང་
མས་དེ་བོས། དེས་ཤུན་སྐོགས་ལེབ་མོ་རེ་རེ་སྦྱར་བ་རེད། དེ་བས་རུས་སྦལ་གྱི་ཤུན་སྐོགས་
ནི་འབའ་འབུར་མི་སྙོམས་པར་གྱུར” ཟེར།
“གཏམ་རྒྱུད་འདིའི་ནང་དུ་གླུ་གཞས་མི་འདུག” ཨེ་ཅིན་མས་དེ་ལྟར་བཤད།
“མི་འདུག” ཨེ་ཁ་ཝེ་ཧྥིས “ངས་གཏམ་རྒྱུད་གཞན་ཞིག་ལ་འདང་རྒྱག འོན་
ཀྱང་ད་ནི་ཁྱོད་ཀྱི་མགོར་བབས་འདུག” ཟེར།
“ཐེངས་ཤིག” ཨེ་ཅིན་མས་བཤད་མགོ་བརྩམས། “རུས་སྦལ་དང་ཞི་མི་ཚང་མ་
ཤིང་འབྲས་མུའུ་ཧྲུའུ་དང་སྦེ་ག་འགྲན་དུ་ཕྱིན། མ་རེད། འདི་ལྟར་མགོ་བརྩམས་པ་མ་རེད།
ཐེངས་ཤིག སྲོག་ཆགས་ཀྱི་སྡེ་ལ་བཀྲེས་ལྟོགས་ཆེན་པོ་བྱུང་། ཞི་མི་ལས་གཞན་སྲོག་
ཆགས་ཡོད་ཚད་ལུས་རིད་པར་གྱུར། ཞི་མི་ནི་ཤིན་ཏུ་རྒྱགས་པ་ཆགས་ཏེ་ལུས་ཡོངས་སུ་
སྣུམ་བསྐུས་པ་བཞིན་འོད་ཀྲིག་ཀྲིག་བྱེད”
སྐབས་དེར། སྒྲ་གཟན་ཞིང་འཚེ་བ་ཞིག་གིས་དབེན་འཇགས་ཀྱི་མཚན་མོའི་མཁའ་
དབྱིངས་གཤགས་ཤིང་། མོའི་གཏམ་རྒྱུད་ཀྱི་རྒྱུན་ཐག་བཅད། དེ་ནི་ཨ་གེ་པ་ལའི་མཆོད་
དཔོན་མ་ཆེ་ཨེ་ལོ་ཡིས་ལྷའི་བཀའ་ལུང་བསྒྲགས་པ་རེད། དེ་ནི་ངོ་མཚར་བའི་ལས་ཤིག་
མིན་ཏེ། དུས་ཚོད་ངེས་ཅན་ཞིག་འགོར་རྗེས། ཆེ་ཨེ་ལོ་ལྷ་མོའི་ལུས་སུ་ཞུགས་ཤིང་། དེ་
དུས་མོས་ལྷའི་བཀའ་ལུང་སྒྲོག་པ་རེད། འོན་ཀྱང་དོ་ནུབ་ཁོའི་ཨོ་གུང་ཁ་ཝོའི་མིང་ནས་
བོས་ཏེ་ཁོར་གུས་འདུད་ཞུ་བཞིན་འདུག དེར་བརྟེན་ཁོ་ཚང་གི་མི་ཚང་མས་ཞིབ་ཏུ་
ཉན་བཞིན་འདུག དམངས་ཁྲོད་གཏམ་རྒྱུད་ཀྱི་མཇུག་ཀྱང་དེ་ནས་མཚམས་འཇོག་
དགོས་བྱུང་།
“ཨ་གེ་པ་ལ་ཏོ་ཨ་གེ་པ་ལ་ཨེ་ཁ་ནོ” སྐད་སྒྲ་དེ་ནི་གྲི་རྣོན་པོ་
ཞིག་དང་འདྲ་བར་མཚན་གྱི་ནམ་མཁའ་གཤགས་སོང་། “ཨོ་གུང་ཁ་ཝོ། ཨ་གེ་པ་ལ་
ཨེ་ཁ་ནོ་ཨ་གེ་པ་ལ་ཆིའུ་ལུའུ་དབྱི་ཧྥི་ཨ་ཏ་ཡ་ཨེ་ཅིན་མ་”
ཨེ་ཅིན་མའི་མིང་ནས་འབོད་པ་ཐོས་མ་ཐག ཨེ་ཁ་ཝེ་ཧྥི་ནི་གཅན་གཟན་གཏུམ་
པོ་ཞིག་གིས་མཁའ་དབུགས་ཁྲོད་འཆི་བདག་གི་དྲི་མ་ཚོར་བ་དང་འདྲ་བར། མགོ་ཤུགས་
ཀྱིས་འདར་ཙམ་བྱས་ཤིང་། མོའི་སེམས་པ་སྡུག་གིས་གཟིར་ཏེ་དྲག་ཏུ་ལྡིང་།
མཆོད་དཔོན་མ་ཨོ་གུང་ཁ་ཝོའི་སྒོ་རའི་ནང་དུ་སླེབས་ཤིང་། ཨོ་གུང་ཁ་ཝོའི་ཁང་
པའི་མདུན་དུ་ཕྱིན་ཏེ་སྐད་ཆ་བཤད་བྱུང་། མོས་ལྷ་ཆེན་ཨ་གེ་པ་ལ་ཁོའི་བུ་མོ་ཨེ་ཅིན་མར་
འཕྲད་འདོད་ཟེར། ཨོ་གུང་ཁ་ཝོས་ཨེ་ཅིན་མ་གཉིད་ཟིན་པས། ཕྱི་ཉིན་ཞོགས་པར་འོང་
བའི་རེ་བ་ཞུས། འོན་ཀྱང་ཆེ་ཨེ་ལོས་ཁོའི་རེ་ཞུར་ཁ་ཡ་མི་བྱེད། མུ་མཐུད་དུ་ལྷ་ཆེན་ཨ་
གེ་པ་ལ་ཁོའི་བུ་མོ་ཨེ་ཅིན་མར་འཕྲད་འདོད་ཟེར། མོའི་སྐད་ནི་ལྕགས་རིགས་ཕན་ཚུན་
འཕྲད་པ་བཞིན་གསལ་ཞིང་འཚེར་བས། ཨོ་གུང་ཁ་ཝོའི་ཆུང་མ་དང་བྱིས་པ་ཀུན་གྱིས་
སྤྱིལ་བུའི་ནང་གསལ་བོར་ཐོས། ཨོ་གུང་ཁ་ཝོས་སྔར་བཞིན་བུ་མོར་ཉེ་ཆར་ན་ཚ་ཞིག་
བྱུང་བས་ད་ལྟ་གཉིད་པའི་སྒང་ཡིན་ཞེས་ཞུ་བ་བྱས། ཨེ་ཁ་ཝེ་ཧྥིས་མགྱོགས་མྱུར་ངང་བུ་
མོ་ཉལ་ཤག་ཏུ་ཁྲིད་ནས་སྨྱུག་མའི་མལ་ཁྲི་མཐོན་པོ་དེའི་སྟེང་དུ་བཞག
མཆོད་དཔོན་མས་ཤུགས་ཀྱིས་སྐད་བརྒྱབ་བྱུང་། “མཉམ་ཞོག ཨོ་གུང་ཁ་ཝོ།”
མོས “མཉམ་ཞོག ཁྱོད་ཀྱི་ལྷ་ཆེན་ཨ་གེ་པ་ལར་གཏམ་བཤད་བཞིན་ཡོད། མཉམ་ཞོག”
ཅེས་དྲན་སྐུལ་བྱས།
མོ་ཨོ་གུང་ཁ་ཝོའི་ཁང་མིག་བརྒྱུད་ཅིང་། ཚེས་རིས་དབྱིབས་ཀྱི་ཕྱི་ར་བརྒལ་ཏེ་ཐད་
ཀར་ཨེ་ཁ་ཝེ་ཧྥིའི་སྤྱིལ་བུར་ཕྱིན། ཨོ་གུང་ཁ་ཝོ་མོའི་རྗེས་སུ་འབྲངས།
“ཨེ་ཁ་ཝེ་ཧྥི། ལྷ་ཆེན་ཨ་གེ་པ་ལས་ཁྱོད་ལ་འཚམས་འདྲི་ཞུ་བཞིན་འདུག ང་ཚོའི་
བུ་མོ་ཨེ་ཅིན་མ་གང་དུ་ཡོད། ཨ་གེ་པ་ལ་མོར་འཕྲད་འདོད” ཅེས་བཀའ་ཕབ།
ཨེ་ཁ་ཝེ་ཧྥི་ནང་ནས་སྒོར་བུད་ཅིང་། ལག་གཡོན་པར་སྣུམ་སྒྲོན་ཐོགས་འདུག རླུང་
བུ་ཞིག་དལ་གྱིས་ལྡང་བྱུང་བས། ཨེ་ཁ་ཝེ་ཧྥིའི་ལག་གཡས་པ་གུག་གུག་བྱས་ཏེ་སྣུམ་སྒྲོན་
བསྒྲིབས། ཨེན་ཝོ་དབྱི་ཨེ་ཡི་ཨ་མས་ཀྱང་སྣུམ་སྒྲོན་ཞིག་ཐོགས་ཏེ་སྒོར་བུད། བྱིས་པ་
རྣམས་ཁང་པའི་ཕྱི་རོལ་གྱི་གྲིབ་མའི་ནང་ལངས་བསྡད་དེ། དོན་དག་ཡ་མཚན་ཅི་ཞིག་
འབྱུང་བར་ལྟ་ཞིང་། ཨོ་གུང་ཁ་ཝོའི་ཆུང་མ་ཆེས་ཆུང་བའང་སྒོར་བུད་དེ་མི་ཚོགས་ཁྲོད་
ཞུགས་ཤིང་བྱ་བའི་འགྱུར་ལྡོག་ལ་བལྟས་འདུག
“ལྷ་ཆེན་ཨ་གེ་པ་ལས་མོར་གང་ནས་འཕྲད་རྒྱུ་ཡིན་ནམ།” ཨེ་ཁ་ཝེ་ཧྥིས་དྲིས།
“ཁོས་རི་སྒང་དང་བྲག་ཕུག་མ་གཏོགས་གང་ནས་འཕྲད་སྲིད་དམ།” མཆོད་དཔོན་
མས་དེ་ལྟར་ཟེར།
“ང་ཡང་ཁྱོད་ཚོ་དང་འགྲོགས་ནས་འགྲོ་རྒྱུ་ཡིན།” ཨེ་ཁ་ཝེ་ཧྥིས་ཚིག་ཐག་ཆོད་
པོས་དེ་ལྟར་བཤད།
“ཐུའུ་ཧྥེ་ཨ—ཨ།” མཆོད་དཔོན་མས་སྡིགས་མོ་བྱས། མོའི་སྐད་ནི་ཐན་དུས་ཀྱི་
གློག་ཞགས་ལྷ་ཁྲོ་བའི་སྐད་དང་འདྲ། “ཁྱོད། མོ་རྩོག་ཅིག རང་འདོད་ལྟར་ཀུན་ཏུ་མཁྱེན་
པའི་ལྷ་ཆེན་ཨ་གེ་པ་ལའི་མདུན་དུ་འགྲོ་ག་ལ་རུང་། མོ་རྩོག མཉམ་ཞོག ལྷ་ཆེན་གྱི་
ཐུགས་དཀྲུགས་ནས་རང་ལ་ཆད་པ་གཅོད་དུ་མ་འཇུག ང་ཚོའི་བུ་མོ་འཁྱེར་ཤོག” ཟེར།
ཨེ་ཁ་ཝེ་ཧྥི་ཁང་པར་འཛུལ་ཏེ་ཡང་བསྐྱར་སྒོར་འབུད་དུས་ཨེ་ཅིན་མ་ཁྲིད་འདུག
“ཤོག བདག་གི་བུ་མོ།” མཆོད་དཔོན་མས “ངས་ཁྱོད་འཁུར། ཨ་མའི་རྒྱབ་ཀྱི་ཕྲུ་
གུས་ལམ་ཐག་རིང་བ་མི་ཤེས” ཟེར།
ཨེ་ཅིན་མ་ངུས་བྱུང་། མོ་སྔར་ནས་ཆི་ཨ་ལོས་མོར “བདག་གི་བུ་མོ” ཞེས་འབོད་
པར་ལོབས་ཟིན། འོན་ཀྱང་། སྐབས་འདིར་གློག་འོད་ཟ་ཟིའི་འོག་གི་བུད་མེད་འདི་ནི་དུས་
རྒྱུན་གྱི་ཆི་ཨ་ལོ་མིན།
“བདག་གི་བུ་མོ། མ་ངུ་།” མཆོད་དཔོན་མས “ལྷ་ཆེན་ཨ་གེ་པ་ལ་ཁྱོད་ཀྱི་སྟེང་དུ་
ཐུགས་ཁྲོ་རུ་མ་འཇུག” ཟེར།
“མ་ངུ་།” ཨེ་ཁ་ཝེ་ཧྥིས “ངས་ཁྱོད་མྱུར་བར་བསྐྱལ་ཡོང་ངེས། ཁྱོད་ཕྱིར་ལོག་རྗེས་
ངས་ཁྱོད་ལ་ཉ་ཤ་བཟོ” ཟེར་བཞིན་མོ་སླར་ཡང་ཁང་མིག་ནང་ལོག་ཅིང་། དེ་ནས་ཉ་སྐམ་
དང་བྲོ་རྫས་བཞག་ཡོད་པའི་ལག་གཟེབ་ཁྱེར་ཡོང་སྟེ། ཉ་སྐམ་ལེབ་མོ་ཞིག་གཤགས་ནས་
ཨེ་ཅིན་མའི་ལག་ཏུ་བཞག བུ་མོས་ཨ་མའི་བརླ་ལ་དམ་པོར་འཐམ་སྟེ་མི་གཏོང་ཞིང་། ཨ་
མའི་རྗེས་དེད་ནས་ནང་དུ་འགྲོ་ཞིང་ཕྱི་ལ་ལོག
“མ་སྐྲག” ཨེ་ཁ་ཝེ་ཧྥིས་བུ་མོའི་སྐྲ་ལོར་བྱིལ་བྱིལ་གནང་། བུ་མོའི་སྐྲ་ལོ་ཅུང་ཟད་
བཞར་ནས་སྐྲ་དབྱིབས་ཚུལ་དང་མཐུན་པར་བཞག་འདུག མ་སྨད་གཉིས་ཀ་ཁང་པའི་
སྒོར་བུད་པ་ན། མཆོད་དཔོན་མས་པུས་མོ་ཡ་གཅིག་ཐང་ལ་བཙུགས་ཏེ་ཨེ་ཅིན་མ་རྒྱབ་ལ་
ཁུར། ཨེ་ཅིན་མས་ལག་གཡས་པས་ཉ་སྐམ་དམ་པོར་འཆང་ཡོད་ལ། མིག་ཟུང་ལས་མཆི་
མ་འོད་ཀྲིག་ཀྲིག་བྱེད།
“ཨ་གེ་པ་ལ་ཏོ་ཨ་གེ་པ་ལ་ཨེ་ཁ་ནོ” ཆི་ཨ་ལོས་ཡང་མོ་རང་གི་
ལྷར་གུས་འདུད་མཚོན་པའི་གཞས་ལེན་མགོ་བརྩམས། དེ་ནས་གློ་བུར་དུ་ཕྱིར་འཁོར་ནས་
གོམ་ཞེང་ཆེན་པོས་ཨོ་གུང་ཁ་ཝོའི་ར་སྐོར་བརྒྱུད་ནས་བུད་སོང་། ཁང་པའི་བྱ་འདབས་སུ་
སླེབས་དུས་སྐེད་པ་ཧ་ཅང་དམའ་མོར་བསྒུར། ཨེ་ཅིན་མ “ཝ” ཞེས་ངུས་བྱུང་། ཁ་ནང་
ནས་མཚམས་མེད་པར “ཨ་མ། ཨ་མ” ཞེས་འབོད་ཀྱིན་མུན་ནག་ཁྲོད་ཡལ་སོང་།
“ཁྱོད་དེ་རུ་གླེན་པ་བཞིན་ལངས་ནས་ཅི་བྱེད། བུ་མོ་ནི་བཙན་ཁྲིད་བྱས་པ་དང་
འདྲ།” ཨོ་གུང་ཁ་ཝོ་སྤྱིལ་བུར་ལོག་དུས་དེ་སྐད་ཟེར།
“མོས་ཡུད་ཙམ་གྱིས་བུ་མོ་བསྐྱལ་ཡོང་ངེས།” ཨ་མས་དེ་ལྟར་ཟེར།
འོན་ཀྱང་ཨེ་ཁ་ཝེ་ཧྥིར་སེམས་གསོའི་གཏམ་བཤད་ས་མི་འགྲོ། མོ་ཡུད་ཙམ་ལ་
འགྲེངས་རྗེས་གློ་བུར་དུ་སེམས་ཐག་བཅད། མོ་འཚབ་འཚུབ་ངང་ཨོ་གུང་ཁ་ཝོའི་ཁང་པ་
བརྒྱུད་དེ་ཕྱི་རོལ་ཏུ་བརྒྱུགས། “ཁྱོད་གང་དུ་འགྲོ་རྒྱུ།” ཁོས་དྲིས།
“ང་ཆི་ཨ་ལོའི་རྗེས་སུ་འདེད་རྒྱུ་ཡིན།" མོས་ལན་འདེབས་པའི་སྐད་ཅིག་མ་དེར་
མུན་ནག་ཁྲོད་བོར་སོང་། ཨོ་གུང་ཁ་ཝོས་རྐྱལ་ཁུག་ལས་སྣ་རུ་བཏོན།
མཆོད་དཔོན་མའི་སྐད་སྒྲ་རྒྱང་རིང་དུ་ཡལ་ཞིང་། རབ་རིབ་མག་མོག་ཏུ་གྱུར། ཨེ་
ཁ་ཝེ་ཧྥི་མགྱོགས་མྱུར་ངང་ལམ་ཆེན་དུ་བརྒྱུགས་ཤིང་གཡོན་ཕྱོགས་སུ་གཟས་ནས་
སྐད་སྒྲའི་རྗེས་བསྙེགས་སོང་། མུན་ནག་ཁྲོད། མོའི་མིག་ཟུང་ཚོར་བས་ཡོངས་སུ་བཏང་།
མོ་ཕྱོགས་གཉིས་སུ་སྡོང་ཕྲུག་དང་སྡོང་ལོ་རློན་པས་ཁེངས་པའི་བྱེ་མའི་ལམ་ཕྲན་སྟེང་
འཇབ་ནས་འགྲོ། མོ་རིམ་གྱིས་བརྒྱུགས་ཤིང་། ལག་པས་ནུ་མ་གཉིས་ཀ་ལུས་ལ་འཕྲད་ཚེ་
སྒྲ་གྲག་པར་དོགས་ནས་བསྐྱོར། མོའི་རྐང་པ་གཡོན་པ་ས་ཁར་འཇུར་བའི་སྡོང་རྩད་ཅིག་
ལ་ཐོགས་པས། མོར་གློ་བུར་དུ་སྐྲག་སྣང་སྐྱེས་བྱུང་། དེ་ནི་ལྟས་མི་ལེགས་པ་ཞིག་སྟེ། མོ་
སྔར་ལས་ཀྱང་མགྱོགས་པོར་བརྒྱུགས། འོན་ཀྱང་ཆི་ཨ་ལོའི་སྐད་སྒྲ་དང་ད་དུང་བར་ཐག་
ངེས་ཅན་འདུག མོ་ཡང་རྒྱུག་བཞིན་ཡོད་དམ། མོས་ཨེ་ཅིན་མ་ཁུར་ཡོད་པས་འདི་འདྲའི་
མགྱོགས་དོན་ཅི་ཡིན་ནམ། མཚན་མོ་ནི་ཤིན་ཏུ་འཁྱགས་ཀྱང་། ཨེ་ཁ་ཝེ་ཧྥིས་ལུས་ཡོངས་
སུ་དྲོད་རྒྱས་པ་ཚོར་བྱུང་། མོ་མུ་མཐུད་དུ་མདུན་དུ་བསྐྱོད་ཅིང་། ལམ་འགྲམ་གྱི་རྫུབས་
མཐུག་པའི་རྩྭ་ལྡུམ་དང་འཁྲི་ཤིང་ཁྲོད་བརྒྱུགས། མོ་རང་རྡོག་འདྲེད་ཤོར་ནས་ཐང་དུ་
འགྱེལ་བས། ད་གཟོད་ཆི་ཨ་ལོའི་འབོད་དབྱངས་མཚམས་བཞག་ཟིན་པ་ཚོར། མོའི་སྙིང་
ནི་སྟིག་སྟིག་ཏུ་ལྡིང་བས། དེར་འགྲེངས་ནས་འཕག་ཙམ་ཡང་མི་བྱེད། དེ་ནས་ཆི་ཨ་ལོས་
གོམ་པ་འགའི་མཚམས་སུ་ཡང་བསྐྱར་དབྱངས་ལ་བཀུག་ནས་བོས་བྱུང་། འོན་ཀྱང་ཨེ་ཁ་
ཝེ་ཧྥིས་མོ་རང་མི་མཐོང་། མོས་མིག་ཡུད་ཙམ་ལ་བཙུམས། དེ་ནས་མིག་ཕྱེ་སྟེ་ཆི་ཨ་ལོར་
བལྟས་ཀྱང་། དེ་ནི་ངལ་བ་འབྲས་མེད་དུ་གྱུར། མུན་ཤིན་ཏུ་སྟུག ཟླ་བ་ད་དུང་འཕགས་
མ་བྱུང་། མོས་སྣ་གཟེངས་ཀྱི་ཕན་ཆད་ཅི་ཡང་མི་མཐོང་།
སྤྲིན་ནག་གིས་ནམ་མཁའི་སྐར་མ་བསྒྲིབས་ཏེ་ནག་ཧང་ཧང་བྱེད་ལ། སྲིན་བུ་མེ་ཁྱེར་
གྱིས་འོད་སྣང་ཕྲན་བུ་སྤྲོ་བཞིན་གང་སར་འཕུར། དེས་མཚན་མོའི་ཁ་དོག་མུ་ནས་མུ་རུ་
བསྲིངས། ཆི་ཨ་ལོའི་འབོད་སྒྲའི་ཁྲོད་མཚན་མོ་ནི་འཇིགས་ཡེར་ཡེར་གྱི་འབའ་འབུའི་
ཙིར་སྒྲས་ཁེངས་ཤིང་གསོན་ཤུགས་ཀྱིས་ཀུན་ནས་འབར།
“ཨ་གེ་པ་ལ་ཏོ་ཨ་གེ་པ་ལ་ཨེ་ཁ་ནོ་ཨེ་ཁ་ཝེ་ཧྥི་ཐང་ཆད་ཆད་
དུ་མོའི་རྗེས་སུ་འབྲངས། ཤིན་ཏུ་ཉེ་བར་མ་བཅར་ཞིང་ཧ་ཅང་རྒྱང་རིང་སར་ཡང་མི་སྡོད།
མོའི་བསམ་པར་ཁོ་ཚོ་ལྐོག་གྱུར་གྱི་བྲག་ཕུག་གཟས་ནས་འགྲོ་བཞིན་ཡོད་པར་བསམས།
ད་ལྟ་འགྲོས་དལ་བས་མོར་བསམ་གཞིག་གཏོང་ཁོམ་ཡོད་པར་གྱུར། བྲག་ཁུག་གན་དུ་
སླེབས་རྗེས་ཅི་ཞིག་བྱེད་དམ། མོ་ནང་དུ་འགྲོ་མི་ཕོད། བྲག་ཕུག་གི་ཁ་ནས་སྒུག་པ་ལས་
འོས་མེད་དེ། ཁེར་ཧྲེང་ངེར་སྐྲག་པར་བྱེད་པའི་གནས་དེར་བསྒུག་དགོས། མོས་མཚན་
མོའི་སྐྲག་སྣང་བསྐྱེད་པའི་དངོས་པོ་དག་དྲན་འོངས་ལ། མོས་ལོ་མང་པོའི་ཡར་སྔོན་གྱི་
མཚན་མོ་ཞིག་དྲན་བྱུང་སྟེ། མོས་དེ་སྔ་ཨོ་གེ་པུའུ ཨ་ཅ་ལ—ཨོ་ཏུའུ་མཐོང་མྱོང་།
དེ་ནི་གདོན་འདྲེ་ཞིག་གི་རྣམ་ཤེས་དང་། རུས་རྒྱུད་ཀྱི་མེས་པོ་ཚོས་གནའ་སྔ་མོར་བེད་
སྤྱོད་བཏང་བའི “མཐུ་ནུས” དྲག་པོ་ཞིག་ཡིན། མཐུ་ནུས་དེ་ནི་ཐོག་མར་དགྲ་བོ་འགོག་
སྤྱད་ཡིན། འོན་ཀྱང་ད་ལྟ་ཁོ་ཚོས་ཀྱང་དེར་ཇི་ལྟར་ཚོད་འཛིན་དགོས་པ་མི་ཤེས། དེ་ཡང་
དོ་ནུབ་བཞིན་གྱི་སྨག་ནག་པའི་མཚན་མོ་ཞིག་ལ་ཨེ་ཁ་ཝེ་ཧྥི་དང་མོའི་ཨ་མ་གཉིས་ཆུ་བོ་
དེད་ནས་ཕྱིར་ལོག་དུས། རྣམ་ཤེས་དེའི་འོད་དམར་ཁོ་ཚོར་ཕྱོགས་ནས་འཕུར་ཡོང་། ཁོ་
གཉིས་ཀྱིས་བཀྲ་མི་ཤིས་པའི་འོད་དེ་རང་ལུས་ལ་ཕོག་ཚེ་འཆི་ལམ་དུ་བརྫང་སྲིད་སྙམ་
ནས། ཆུ་རྫ་གཡུགས་ཏེ་ལམ་འགྲམ་དུ་ཁ་སྦུབས་སུ་བསྡད། ཨེ་ཁ་ཝེ་ཧྥིས་ཨོ་གེ་པུའུ་
ཨ་ཅ་ལ་ཨོ་ཏུའུ་ཐེངས་གཅིག་པུ་དེར་མ་གཏོགས་མཐོང་མ་མྱོང་། དོན་དག་དེ་ལོ་
མང་པོ་མང་པོའི་སྔོན་དུ་བྱུང་ནའང་། མཚན་མོ་དེ་ཡིད་ལ་ཤར་བ་ཙམ་གྱིས་མོའི་ལུས་ཀྱི་
ཟུངས་ཁྲག་མ་ལུས་འཁྱག་ཤུར་ཤུར་དུ་གྱུར།
ད་ལྟ། མཆོད་དཔོན་མས་དུས་ཡུན་བར་ཐག་ངེས་ཅན་ཞིག་འགོར་རྗེས་ཐེངས་གཅིག་
འབོད་མོད། འོན་ཀྱང་ཤེད་ཤུགས་ཅུང་ཟད་ཀྱང་ཉམས་མི་འདུག གནམ་གཤིས་ཧ་ཅང་
འཁྱགས། ཟིལ་བ་ཡོད་པའི་རྐྱེན་གྱིས་གཞའ་བརླན་ཤིན་ཏུ་ཆེ། ཨེ་ཅིན་མས་སྣ་སྦྲིད་ཅིག་
བརྒྱབ་སོང་། ཨེ་ཁ་ཝེ་ཧྥིས་ཁ་ནས་ཤབ་ཤུབ་ཏུ “ཁྱོད་ཀྱི་ཚེ་ཐག་རིང་བར་སྨོན” ཞེས་
ཤོར། དུས་མཚུངས་སུ་མཆོད་དཔོན་མས་ཀྱང “ངའི་བུ་མོ། ཁྱོད་ཀྱི་ཚེ་ཐག་རིང་བར་
སྨོན” ཟེར། ཨེ་ཅིན་མའི་མུན་ནག་ཁྲོད་ནས་གྲག་ཡོང་བའི་སྐད་སྒྲས་མོའི་ཨ་མའི་སེམས་
ལ་དྲོད་ཁོལ་སྦྱིན་བྱུང་བས། མོ་ཨ་ཐང་ཆད་བཞིན་དལ་གྱིས་སྐྱོད།
གློ་བུར་དུ་མཆོད་དཔོན་མས་ཨག་འབོད་བྱས་བྱུང་། “མི་ཞིག་ངའི་རྗེས་དེད་འདུག”
མོས “ཁྱོད་ནི་མི་དང་འདྲེ་གང་ཡིན་རུང་། ཨ་གེ་པ་ལས་སྤུ་གྲིས་ཁྱོད་ཀྱི་མགོ་བོ་གཅོད་པར་
སྨོན། ཁྱོད་ཀྱི་སྐེ་གཅུས་ནས་རང་གི་རྐང་པའི་ཕྱི་རྟིང་ལ་བལྟ་རུ་འཇུག་པར་སྨོན” ཟེར།
ཨ་ཁེ་ཝེ་ཧྥི་ཁ་མལ་དུ་འགྲེང་ནས་འགུལ་ཙམ་ཡང་མི་བྱེད། མོའི་རྣ་ལམ་དུ་མི་ཞིག་
གིས “ཨ་རོག ཨ་གེ་པ་ལས་ཁྱོད་ལ་གནོད་མ་བསྐྱལ་གོང་ཁྱིམ་དུ་ལོག་ན་བཟང” ཟེར་
བ་འདྲ། ཡིན་ནའང་མོས་དེ་ལྟར་བྱེད་མི་ནུས། མོ་དེ་ལྟར་འགྲེང་བསྡད་དེ་ཆི་ཨ་ལོ་རྒྱང་
རིང་དུ་འགྲོ་བའི་བར་དུ་བསྒུགས། མོ་ཡང་བསྐྱར་དེའི་རྗེས་དེད། མོ་དུས་ཡུན་རིང་བོར་
སོང་བས་རྐང་རྐ་ལག་དང་མགོ་བོ་སོགས་ཀྱང་སྦྲིད་འདུག སྐབས་དེར་མོས་ད་གཟོད་
ཁོ་ཚོ་ནི་བྲག་ཕུག་ཏུ་འགྲོ་བ་མིན་པ་རྟོགས། ཁོ་ཚོ་སྔར་ནས་བྲག་ཕུག་བརྒྱུད་ཟིན་པ་ཁོ་
ཐག་ཡིན་ལ། ཁོ་ཚོ་ཏན་ཏན་རུས་རྒྱུད་འདིའི་ཆེས་རྒྱང་རིང་བའི་གྲོང་ཚོ་སྟེ་ཝུའུ་མུའུ་ཨ་
ཆིར་འགྲོ་བཞིན་འདུག ད་ལྟ། དུས་ཡུན་རིང་བོ་འགོར་རྗེས་ད་གཟོད་ཆི་ཨ་ལོའི་འབོད་
སྐད་ཐེངས་རེ་གྲག་འོངས།
ཨེ་ཁ་ཝེ་ཧྥིའི་སྣང་ངོར་ཟླ་བ་ནི་སྔོན་ལས་ཀྱང་ཅུང་ཟད་ཇེ་གསལ་དུ་སོང་བ་འདྲ།
སྤྲིན་ནག་གི་འདུ་འགོད་རང་སར་ཐོར་བ་ན། སྐར་མ་ཐར་ཐོར་དག་ཀྱང་མཁའ་རུ་མངོན་
བྱུང་། ཟླ་བའི་ཁོང་ཁྲོ་ཞི་སྟེ་ཡར་འཕགས་ལ་ཉེ། སྐབས་འགར་ཟླ་བ་ཤར་འཕྱི་བས། མི་
རྣམས་ཀྱིས་དེ་ནི་ཁོས་ཟ་མ་ཟ་མ་འདོད་པས་ཡིན་ཞིང་། དེ་ནི་ཁྱོ་ག་ཞིག་གིས་ཆུང་མ་
དང་ཁ་རྩོད་བརྒྱབ་ནས་ཁྲོས་རྗེས་མོས་བཟོས་པའི་ཟས་ཟ་མི་འདོད་པ་དང་ཨ་ན་མ་ན་
ཡིན་ཟེར།
“ཨ་གེ་པ་ལ་ཏོ་ཝུའུ་མུའུ་ཨ་ཆི། ཨ་གེ་པ་ལ་ཨེ་ཁ་ནོ་ཝུའུ་ལུའུ་
ཨེ་ཁ་ཝེ་ཧྥིའི་ཡིད་ལ་དྲན་པ་ཇི་བཞིན་མཆོད་དཔོན་མས་ད་ལྟ་ཝུའུ་མུའུ་ཨ་ཆི་གྲོང་ཚོར་
གུས་འདུད་ཞུ་བཞིན་འདུག ཁོ་ཚོ་ལམ་ཐག་འདི་འདྲའི་རིང་བོར་ཕྱིན་པ་བློ་ཡུལ་དུ་ཤོང་
དཀའ། ཁོ་ཚོ་ནགས་ཚལ་ཁྲོད་ཀྱི་ལམ་ཕྲན་དོག་མོ་བརྒྱུད་དེ་སྟོང་ཧང་ཧང་གི་གྲོང་ཚོར་
སླེབས། སྐབས་དེར། མུན་ནག་གི་མདངས་ཅུང་ཟད་ཡལ་ཟིན་པས། ལྗོན་པའི་དབྱིབས་
གཟུགས་མག་མོག་མཐོང་འོངས། མོས་མིག་ཟུང་བགྲད་ནས་མཆོད་དཔོན་མ་དང་བུ་མོ་
མཐོང་འདོད་ཀྱང་། མོས་ཁོ་ཚོའི་གཟུགས་དབྱིབས་མཐོང་ལ་ཉེ་ཙམ་གྱི་སྐབས་སུ། ཁོ་
ཚོ་མུན་ནག་ནང་བཞིན་དེ་མ་ཉིད་དུ་ཡལ་འགྲོ། མོ་ཚོར་རེག་བྲལ་བའི་ངང་ནས་མདུན་
དུ་བསྐྱོད།
ད་ལྟ། ཆི་ཨ་ལོས་མོ་རང་ལམ་ལ་ཆས་སྐབས་ནང་བཞིན་མཚམས་མ་ཆད་པར་ཨག་
འབོད་བྱེད་ཅིང་། ཨེ་ཁ་ཝེ་ཧྥིའི་སྣང་བར་ཕྱོགས་བཞི་ཤིན་ཏུ་ཡངས་སྣང་སྟེར། མོས་སེམས་
ལ་ཁོ་ཚོ་ནི་གྲོང་ཚོ་འདིའི་ཐང་ཆེན་དུ་ཡོད་ཁོ་ཐག་རེད་སྙམ། མོའི་སེམས་པ་གློ་བུར་དུ་
ཏག་སེ་སོང་ཞིང་། ཆི་ཨ་ལོ་མདུན་དུ་སྐྱོད་བཞིན་མེད་པ་ཚོར། དོན་དམ་དུ་མོ་ཕྱིར་ལོག་
པའི་ལམ་དུ་ཞུགས་ཟིན། ཨེ་ཁ་ཝེ་ཧྥི་མགྱོགས་པོར་མོ་འགྲོ་སའི་ལམ་ཁ་ནས་སྦས། ཆི་
ཨ་ལོ་མོའི་འགྲམ་བརྒྱུད་ནས་སོང་ཞིང་། ཁོ་ཚོ་ཡང་སྔོན་བཞིན་ཚུར་ཡོང་དུས་ཀྱི་ལམ་
བསྙེགས་ནས་བུད་སོང་།
འདི་ནི་མི་ལ་ཨ་ཐང་ཆད་པར་བྱེད་པའི་འགྲུལ་བཞུད་རིང་མོ་ཞིག་རེད། ཨེ་ཁ་ཝེ་
ཧྥིར་གློ་བུར་དུ་རང་ཉིད་གཉིད་ལངས་སྟེག་པའི་ནད་བྱུང་བ་དང་འདྲ་སྙམ་བྱུང་། ཟླ་བ་
མཁའ་ངོགས་སུ་མཐོང་རྒྱུ་མེད་ཀྱང་ཡར་འཕགས་བཞིན་པ་ངེས་གཏན་རེད། ཟླ་བའི་འོད་
སྣང་གིས་མུན་པ་ངང་གིས་ཟོས། སྐབས་དེར། ཨེ་ཁ་ཝེ་ཧྥིས་མཆོད་དཔོན་མས་བུ་མོ་ཁུར་
ནས་འགྲོ་བའི་རྒྱབ་གཟུགས་མཐོང་ཐུབ། མོས་གོམ་འགྲོས་ཇེ་དལ་དུ་བཏང་ནས་རང་ཉིད་
དང་ཆི་ཨ་ལོ་གཉིས་ཀྱི་བར་ཐག་ཇེ་རིང་དུ་བཏང་། མོར་སྐྲག་སྣང་ཞིག་ཐོལ་ཐོལ་དུ་སྐྱེས།
གལ་ཏེ་ཆི་ཨ་ལོ་ཕྱིར་འཁོར་ནས་མོ་མཐོང་ཚེ་དོན་དག་ཅི་ཞིག་འབྱུང་སྲིད་པ་སུས་ཤེས།
མོས་སྔོན་ལ་ཟླ་བ་ཡར་འཕགས་པར་གསོལ་བ་བཏབ་མོད། འོན་ཀྱང་ད་ལྟ་ཟླ་བ་ཡར་
འཕགས་པའི་འོད་སྣང་ནི་མུན་པ་ལས་འཇིགས་སུ་རུང་། གནམ་སའི་མཚམས་སུ་རབ་
རིབ་དང་ངོ་མཚར་བའི་སྣང་བརྙན་མངོན། སྣང་བརྙན་དེ་དག་མོའི་མིག་ལམ་ནས་ཡལ་
ཞིང་། སྣང་བརྙན་གསར་པ་གཞན་དག་མངོན་ཡོང་། ཐེངས་ཤིག མོས་མི་ཞིག་ཏ་ལའི་
ལྗོན་པར་འགོ་བ་རབ་རིབ་ཅིག་མཐོང་བྱུང་། མི་དེ་རྐང་པ་གནམ་ལ་འཁོར་ཞིང་མགོ་བོ་
ས་ལ་གཏད་འདུག ཨེ་ཁ་ཝེ་ཧྥི་ཤིན་ཏུ་སྐྲག་སྟེ་ཆི་ཨ་ལོ་བོས་ཏེ་རང་ལ་འདུག་རོགས་བྱེད་
དགོས་སྙམ། མོ་ལ་སེམས་གསོ་ཤིན་ཏུ་མཁོ་སྟེ། ཏག་ཏག་སྐབས་དེར། ཆི་ཨ་ལོས་སྨྱོ་ཧམ་
འདྲེས་མའི་ཨག་སྐད་བརྒྱབ་བྱུང་། ཨེ་ཁ་ཝེ་ཧྥིས་སྐད་འབྱིན་མི་ཕོད་དེ། ཨག་སྐད་དེ་ནི་
མིའི་རིགས་ལ་དབང་བ་ཞིག་མིན། དེ་ནི་སྔོན་ཆད་མོ་དང་མཉམ་དུ་ཚོང་རར་སྡོད་ཅིང་།
མཚམས་རེར་ཨེ་ཅིན་མར་སྲན་ཟས་སྟེར་ཞིང་། ཨེ་ཅིན་མར་བུ་མོ་ཞེས་འབོད་མཁན་གྱི་
ཨ་ཆི་ལོ་མིན་སྣང་སྟེར། མོ་ནི་བུད་མེད་གཞན་ཞིག་སྟེ་དེའུ་འབུར་དང་བྲག་ཕུག་གི་ལྷ་སྟེ་
ཨ་གེ་པ་ལའི་མཆོད་དཔོན་མ་རེད། ཨེ་ཁ་ཝེ་ཧྥི་ནི་འཇིགས་སྐྲག་དང་ཆད་སྣང་ཁྲོད་སྐྱོད་
བཞིན་ཡོད། མོའི་ཚོར་རེག་གིས་བཏང་བའི་གོམ་འགྲོས་ནི་རང་གི་མིན་པར། མོའི་རྗེས་
སུ་དེད་པའི་མི་གཞན་ཞིག་གི་ཡིན་འདྲའི་ཚོར་སྣང་སྟེར། མོས་ལག་པ་བསྣོལ་མར་གཅེར་
རྗེན་གྱི་བྲང་ཁ་བསྡམས། ཟིལ་བ་མཐུག་ཅིང་གནམ་གཤིས་ཧ་ཅང་འཁྱགས། མོས་བསམ་
གཞིག་ཅི་ཡང་གཏོང་མི་ཐུབ་སྟེ། ཐ་ན་མཚན་མོའི་འཇིགས་རུང་གི་ཆ་དག་ཀྱང་དྲན་པར་
མི་སྤོབས། མོས་གཉིད་མ་སད་དུ་གོམ་པ་དྲུད་དེ་འགྲོ་ལ། ཆི་ཨ་ལོས་གཞས་གཏོང་དུས་ད་
གཟོད་མོ་སད་འོངས།
མཇུག་མཐར། ཁོ་ཚོ་དཀྱོགས་མཚམས་ཤིག་བརྒྱུད་དེ་བྲག་ཕུག་གི་ཕྱོགས་སུ་ཕྱིན།
དེ་ནས་ཆི་ཨ་ལོའི་གླུ་སྐད་གཏན་ནས་མཚམས་མ་ཆད། མོས་རུས་མིང་མང་པོ་བོས་ཏེ་མོའི་
ལྷ་ལ་གུས་འདུད་ཞུ་ལ། ཁོ་ནི་མ་འོངས་པའི་མགོན་སྐྱོབ་དང་ས་གཞིའི་ཕོ་ཉ་ཡིན་ཞེས་
བསྟོད་ལ། ཁོ་ནི་མི་ཞིག་གིས་ཚེ་སྲོག་ནི་གཅེས་སུ་རུང་བར་འདོད་དུས་མི་དེ་གསོད་པའི་
ལྷ་ཞིག་ཡིན་ཞེས་བཤད། ཨེ་ཁ་ཝེ་ཧྥི་ཀུན་ནས་སད་པས་མོའི་འཐོམ་སྦྲིད་དུ་གྱུར་པའི་
འཇིགས་སྣང་སླར་ཡང་བྱུང་།
སྐབས་དེར། ཟླ་བ་ཡར་འཕགས་བྱུང་། མོས་ཆི་ཨ་ལོ་དང་ཨེ་ཅིན་མ་གཉིས་གསལ་
བོར་མཐོང་ཡོང་། བུད་མེད་ཅིག་གིས་ལས་སླ་མོར་བུ་མོ་འདི་འདྲ་ཆེ་བ་ཞིག་ཁུར་ཞིང་།
དེར་མ་ཟད་དུས་ཡུན་འདི་འདྲའི་རིང་བོར་ཁུར་ཐུབ་པ་ནི་དངོས་གནས་ངོ་མཚར་བ་ཞིག་
རེད། འོན་ཀྱང་ཨེ་ཁ་ཝེ་ཧྥིས་དེར་བསམ་བློ་མ་བཏང་། མཚན་མོ་དེར། ཆི་ཨ་ལོ་ནི་བུད་
མེད་ཕལ་བ་ཞིག་གཏན་ནས་མ་རེད།
“ཨ་གེ་པ་ལ་ཏོ་ཨ་གེ་པ་ལ་ཨེ་ཁ་ནོ་ཆི་ནའེ་གེ་པུའུ་མ་
ཏུའུ་ཝུའུ་པོ་ཞི་ཨེན་ཏུའུ་ཡ་ན་ཐོ་ཡ་ཝུའུ་ཐོ་ཏ་ལུའུ”
ཨེ་ཁ་ཝེ་ཧྥིས་ཕྱོགས་དེའི་རི་བོ་ཆུང་ཆུང་རྣམས་རབ་རིབ་མག་མོག་ངང་ཟླ་འོད་ཁྲོད་
མངོན་པ་མཐོང་བྱུང་། དེ་དག་ཟླུམ་པོར་འཁོར་ཞིང་། མཚམས་ག་ཤེད་ཅིག་ཏུ་སྟོང་ཆ་ཙམ་
ཡོད་ལ། ལམ་ཕྲན་ནི་སྟོང་ཆ་དེ་དེད་ནས་ཟླུམ་གོར་གྱི་དཀྱིལ་སྙིང་དུ་འཐེན་འདུག
མཆོད་དཔོན་མ་རི་བོ་ཆུང་ཆུང་མང་པོས་གྲུབ་པའི་ཟླུམ་གོར་དུ་ཕྱིན་པ་དང་། མོའི་
སྐད་སྒྲ་ལྡབ་འགྱུར་གྱིས་ཆེ་ཞིང་། དེར་མ་ཟད་ཕྱོགས་བཞི་མཚམས་བརྒྱད་ཀུན་ཏུ་བྲག་ཅ་
མཆེད་བྱུང་། དེ་ནི་དངོས་གནས་ལྷ་ཁང་ཡ་མེད་ཅིག་རེད། ཨེ་ཁ་ཝེ་ཧྥིས་སེམས་ཆུང་ངང་
ལམ་བདེ་ཞིང་སྙོམ་པ་བཙལ་ཏེ་གྲག་མེད་དུ་ཕྱིན། མོས་རང་ཉིད་རྗེས་འབྲངས་ནས་འོངས་
པ་ནི་འགྲིག་མིན་ཐེ་ཚོམ་སྐྱེས། མོའི་བསམ་པར་ཨེ་ཅིན་མ་ཅི་ལའང་འཕྲད་མི་སྲིད་སྙམ།
གལ་ཏེ་འཕྲད་པར་གྱུར་ཀྱང་། མོས་ཅི་ཞིག་འགོག་ཐུབ་བམ། མོ་ས་འོག་གི་ཕུག་པ་དེའི་
ནང་དུ་འགྲོ་མི་སྤོབས། མོའི་བསམ་པར་རང་ཉིད་གནས་འདིར་ཡོང་སྟེ་གོ་ཅི་ཡང་མི་ཆོད་
སྙམ་བྱུང་།
མོས་སེམས་པ་རྩེ་གཅིག་གིས་དོན་དེ་དྲན་པས། ཁོ་ཚོ་བྲག་ཕུག་གི་ཁར་སླེབ་ལ་
ཉེ་བར་མཉམ་མ་བཞག དེ་བས། མཆོད་དཔོན་མས་ཨེ་ཅིན་མ་ཁུར་ནས་བྱ་ཕོ་ཞིག་མ་
གཏོགས་ཚུད་དཀའ་བའི་དོང་ཁར་གློ་བུར་དུ་ཡལ་བ་མཐོང་འཕྲལ། ཨེ་ཁ་ཝེ་ཧྥི་གོམ་པ་
འགའ་བརྒྱུགས་ནས་ཁོ་ཚོ་འགོག་འདོད་བྱུང་། མོས་ཕྱོགས་བཞིའི་ཁོ་ཚོ་ཁྱུར་མིད་བཏང་
བའི་མུན་པར་ཅེར་བཞིན་དེ་གར་ལངས་ནས་བསྡད་ཅིང་། མིག་ཆུ་ཤྭ་འོད་བཞིན་བརྡོལ་
བྱུང་། ཁོའི་སེམས་ནས་ཨེ་ཅིན་མ་ངུ་བའི་སྒྲ་གོ་ཚེ་མོ་ནང་དུ་མཆོངས་ནས་བསྐྱབ་རྒྱུ་དང་།
ས་སྟེང་གི་ལྷ་ཡོད་ཚད་བཀག་འགོག་བྱས་ཏེ་མོ་རང་མོ་དང་མཉམ་དུ་འཆི་རྒྱུའི་དམ་བཅས།
དམ་དེ་བཅས་རྗེས། མོ་རྡོ་འཇོང་ཞིག་གི་སྟེང་དུ་ཙོག་སྟེ་བསྒུགས། མོའི་དངངས་སྐྲག་
མ་ལུས་ཡལ་སོང་། མོས་མཆོད་དཔོན་མའི་སྐད་སྒྲ་སྟོང་ལྷང་ལྷང་གི་བྲག་ཕུག་ལས་མཆེད་
འོངས་པ་ཐོས་བྱུང་མོད། སྔོན་གྱི་ཤེད་ཤུགས་དེ་འདྲ་མི་འདུག མོས་ངོ་གདོང་པུས་མགོར་
བཞག་ནས་ངང་སྒུག་བྱས།
མོས་རང་ཉིད་ཀྱིས་དུས་ཚོད་ག་ཙམ་ལ་བསྒུགས་པ་མ་ཤེས། དུས་ཡུན་རིང་བོ་ཞིག་
འགོར་སོང་བ་ཐག་ཆོད་ཡིན། མོའི་རྒྱབ་གཟུགས་རི་བོའི་གསེང་དུ་འཐེན་པའི་ལམ་དེར་
གཏད་ནས་བསྡད། གློ་བུར་དུ། མོས་རྒྱབ་རོལ་ཏུ་སྒྲ་ཞིག་གྲགས་པ་གོ་བས་ཧར་གྱིས་ཕྱིར་
འཁོར་བ་ན། སྐྱེས་པ་ཞིག་གིས་ལག་ཏུ་གཏུབ་གྲི་ཞིག་བཟུང་ནས་ལངས་འདུག ཨེ་ཁ་ཝེ་
ཧྥིས་ཨག་འབོད་ཅིག་བྱེད་ཀྱིན་གནམ་ལྡིང་ཞིག་བྱས།
“རྙོག་དྲ་མ་བཟོ།” དེ་ནི་ཨོ་གུང་ཁ་ཝོའི་སྐད་རེད། “ངའི་བསམ་པར་ཁྱོད་ཆི་ཨ་
ལོའི་རྗེས་དེད་ནས་ལྷ་ཁང་དུ་འགྲོ་རྒྱུ་རེད་བསམས།” ཁོས་དེ་ལྟར་སྙིང་འཕྱས་བཏང་།
ཨེ་ཁ་ཝེ་ཧྥིས་ལན་ཅི་ཡང་མ་བཏབ། མིག་ནང་དུ་དྲིན་གཟོའི་མཆི་མ་འཁྱིལ་འདུག
མོས་རང་གི་བུ་མོ་བདེ་འཇགས་ཡིན་པ་ཤེས་སོང་།
“ཁྱིམ་དུ་ལོག་ནས་ངལ་གསོ་བྱོས།” ཨོ་གུང་ཁ་ཝོས “ངས་འདིར་བསྒུགས” ཟེར།
“ངས་ཀྱང་བསྒུག ནམ་གསལ་ལ་ཉེ། བྱ་ཕོས་བྱ་སྐད་དང་པོ་བཏང་ཟིན།”
ཁོ་གཉིས་དེ་ལྟར་མཉམ་དུ་ལངས་སྡོད་དུས། ཨེ་ཁ་ཝེ་ཧྥིས་ཁོ་གཉིས་གཞོན་དུས་ཀྱི་
ལོ་ཟླ་དྲན་བྱུང་། ཨོ་གུང་ཁ་ཝོ་དབུལ་དྲགས་ནས་གཉེན་སྒྲིག་བྱ་མ་ཐུབ་པས། ཁོ་ཨ་ནའེ་
ལི་ཡི་ཆུང་མ་བྱས་ཤིང་། ཨ་ནའེ་ལི་དང་གཉེན་བསྒྲིགས་ནས་ལོ་གཉིས་འགོར་རྗེས། མོས་
བཟོད་མ་ཐུབ་པར་ཨོ་གུང་ཁ་ཝོའི་གམ་དུ་བྲོས། དེ་ནི་ཞོགས་པ་སྔ་མོ་ཞིག་ཡིན། ཉི་འོད་ས
གཞིར་འཕྲོས་ཤིང་། མོ་ཆུ་མོའི་འགྲམ་དུ་ཆུ་ལེན་དུ་སོང་། ཨོ་གུང་ཁ་ཝོའི་ཁྱིམ་ནི་ཆུ་ལེན་
དུ་འགྲོ་སའི་ལམ་ཁར་ཡོད། མོ་དེར་སླེབས་རྗེས་ཁོའི་སྒོ་མོ་བརྡུངས་པ་ན་ཁོ་སྒོར་བུད་བྱུང་།
དུས་སྐབས་དེ་དག་གི་རིང་དུ་ཡང་ཁོ་ནི་སྨྲ་བ་ཉུང་བའི་མི་ཞིག་སྟེ། ཁོས་ཅི་ཡང་མི་སྨྲ་
བར་མོ་རང་ཁོའི་མལ་ཁྲིའི་སྟེང་དུ་ཁྲིད་ཅིང་། མུན་ནག་ཁྲོད་མོའི་སྐེད་པར་རེག་ཅིང་སྐ་
རགས་ཀྱི་སྣེ་མོ་འཚོལ།

༡༢
ཕྱི་ཉིན་ཞོགས་པར། ཨོ་གུང་ཁ་ཝོའི་གྲོགས་པོ་ཨོ་པི་ཨེ་ལི་ཁས་རང་གི་བུ་མོར་གཉེན་
སྒྲིག་མཛད་སྒོ་སྤེལ། རུ་བར་ཀུན་ཏུ་དུས་ཆེན་གྱི་ཁ་དབུགས་སྟུག་པོས་ཁྱབ་འདུག ཉིན་
དེར། བག་གསར་གྱི་རྒྱུ་རིན་མང་ཆེ་བ་སྤྲད་ཟིན་པས་གཉེན་ཚང་གིས་ཏ་ལའི་ཆང་ཁུར་
ནས་འོངས་ཤིང་། བག་གསར་གྱི་ཕ་མ་དང་ཨ་བ་ཨ་ཁུ་ཕུད་ཝུའུ་མུའུ་ཨེན་ནར་འབོད་པའི་
ཡུལ་གྲོང་གཅིག་པའི་མི་གཞན་དག་ལའང་ཆང་ལྡུད་དགོས། སྐྱེས་པ་དང་བུད་མེད། ཐ་ན་
བྱིས་པ་དག་ཀྱང་གདན་འདྲེན་ཞུས། འོན་ཀྱང་ཏན་ཏིག་སྒོས་བཤད་ན་འདི་ནི་བུད་མེད་
ཀྱི་མཛད་སྒོ་ཞིག་ཡིན་པས། མི་སྣ་གཙོ་བོ་བག་གསར་དང་མོའི་ཨ་མ་གཉིས་ཀ་ཡིན།
ནམ་གསལ་བ་དང་། ཚང་མས་མགྱོགས་པོར་ཞོགས་ཟས་ལ་རོལ་རྗེས། བུད་མེད་དང་
བྱིས་པ་རྣམས་ཨོ་པི་ཨེ་ལི་ཁ་ཚང་དུ་འཛོམས་ནས། བག་གསར་གྱི་ཨ་མར་རོགས་བྱས་
ཏེ་གྲོང་ཚོ་ཡོངས་ཟས་གཡོ་བའི་ཁུར་ལྕི་ཞིང་སྤྲོ་སྣང་དང་ལྡན་པའི་ལས་ཀ་འདིར་ཞུགས་
པ་རེད།
ཨོ་གུང་ཁ་ཝོ་ཚང་ཡང་ཁྱིམ་མཚེས་གཞན་དག་དང་འདྲ་བར་ཁོམ་ལོང་བྲལ། ཨེན་
ཝོ་དབྱི་ཨེ་ཡི་ཨ་མ་དང་ཨོ་གུང་ཁ་ཝོའི་ཆུང་མ་ཆུང་བ་གཉིས་ཀྱིས་ཁོ་ཚོའི་བྱིས་པ་ཚང་
མ་ཁྲིད་ནས་ཨོ་པི་ཨེ་ལི་ཁ་ཚང་དུ་འགྲོ་བར་གྲ་སྒྲིག་བྱེད། ཨེན་ཝོ་དབྱི་ཨེ་ཡི་ཨ་མས་ཁོ་
ཁོ་མུའུ་ཧྲུའུ་སླེ་བོ་གང་དང་ཚྭ་གོར་གཅིག ད་དུང་ཉ་བསྲེགས་མ་འགའ་ཁུར་ནས་ཨོ་པི་
ཨེ་ལི་ཁའི་ཆུང་མར་སྟེར་རྒྱུར་གྲ་སྒྲིག་བྱེད་ཅིང་། ཨོ་གུང་ཁ་ཝོའི་ཆུང་མ་ཆུང་བ་ཨོ་ཅི་
ཝུའུ་གོས་ཀྱང་ངང་ལག་དང་ཁོ་ཁོ་མུའུ་ཧྲུའུ། ཏ་ལའི་སྣུམ་བཅས་སླེ་བོ་གང་ཁུར་ནས་འགྲོ་
ཞིང་། ཁོ་ཚོའི་བྱིས་པ་དག་གིས་ཆུ་རྫ་འགའ་ཁུར་འདུག
ཨེ་ཁ་ཝེ་ཧྥི་སྔོན་དགོང་མོར་ནམ་ལངས་རག་བར་དུ་བརྒྱུགས་པས་ཨ་ཐང་ཆད་ནས་
གཉིད་ལ་ཤོར་འདུག མོ་ཁྱིམ་དུ་ལོག་ནས་ད་དུང་རིང་བོ་འགོར་མེད། མཆོད་དཔོན་མས་
གཉིད་ཀྱིས་དུབ་པའི་ཨེ་ཅིན་མ་ཁུར་ནས་སྦྲུལ་བཞིན་ལྷ་ཁང་དུ་གོག་ནས་འོང་དུས། བྲག་
ཕུག་གི་ཁ་རུ་ཨོ་གུང་ཁ་ཝོ་དང་ཨེ་ཁ་ཝེ་ཧྥི་གཉིས་ལ་འཕྲད། མོས་ཁོ་གཉིས་ལ་ལྟ་ཙམ་
ཡང་མི་བྱེད་ལ། ཡ་མཚན་མདོག་ཀྱང་མི་སྟོན། མོས་མིག་གིས་མདུན་དུ་ཅེར་ནས་གྲོང་
ཚོའི་ནང་དུ་ལོག་སོང་། ཨོ་གུང་ཁ་ཝོ་དང་ཁོའི་ཆུང་མ་གཉིས་ཀྱིས་བར་ཐག་ཅུང་ཟད་
བསྐྱུར་ཏེ་རྗེས་བསྙེགས། ཁོ་གཉིས་ཀྱི་སེམས་ལ་མཆོད་དཔོན་མ་མོ་རང་གི་ཁྱིམ་དུ་ལོག་
སྲིད་སྙམ་མོད། འོན་ཀྱང་མོ་ཐད་ཀར་ཨོ་གུང་ཁ་ཝོའི་ཁྱིམ་དུ་ལོག་ཅིང་། ཁོའི་སྤྱིལ་བུ་
བརྒྱུད་ནས་ཨེ་ཁ་ཝེ་ཧྥིའི་སྤྱིལ་བུར་ཡོང་ཞིང་། མོའི་ཉལ་ཤག་ནང་འཛུལ། མོས་སེམས་
ཆུང་ངང་ཨེ་ཅིན་མ་མལ་ཁྲིའི་སྟེང་བཞག་རྗེས་ཁ་གྱེས་ཤིང་། མི་གཅིག་ལའང་སྐད་ཆ་
མ་བཤད།
མི་གཞན་དག་བྲེལ་བྲེལ་ཟིང་ཟིང་བྱེད་དུས་ཨེ་ཅིན་མ་ད་དུང་གཉིད་འདུག ཨེ་ཁ་
ཝེ་ཧྥིས་ཨེན་ཝོ་དབྱི་ཨེ་ཡི་ཨ་མ་དང་ཨོ་ཅི་ཝུའུ་གོ་གཉིས་གདན་འདྲེན་ཞུས་ནས་ཨོ་པི་ཨེ་
ལི་ཁའི་ཆུང་མར་མོའི་ཚབ་ཏུ་དགོངས་དག་ཞུ་རོགས། མོ་ཅུང་འཕྱི་ཙམ་གྱིས་མ་གཏོགས་
འོང་མི་ཐུབ་ཟེར། མོས་སྔར་ནས་ཁོ་ཁོ་མུའུ་ཧྲུའུ་དང་ཉ་སླེ་བོ་གང་གྲ་སྒྲིག་བྱས་ནས་
ཚགས་ཟིན་མོད། མོས་ཨེ་ཅིན་མ་སད་རག་བར་དུ་བསྒུག་དགོས།
“ཁྱོད་རང་གིས་ཀྱང་ངལ་ཅུང་ཟད་གསོས།” ཨེན་ཝོ་དབྱི་ཨེ་ཡི་ཨ་མས “ཁྱོད་ལ་
བལྟས་ན་ཐང་ཆད་འདུག་པ་ཤེས” ཟེར།
ཁོ་གཉིས་ཀྱིས་ཁ་བརྡ་བྱེད་དུས། ཨེ་ཅིན་མས་མིག་ཕུར་ཞིང་སྐམ་ཞིང་རིད་པའི་
དཔུང་བས་གླལ་སྒྱིང་བྱེད་ཀྱིན་སྤྱིལ་བུའི་སྒོར་བུད། མོས་བྱིས་པ་གཞན་དག་གིས་ཆུ་རྫ་
བཟུང་འདུག་པ་མཐོང་བས། ཁོ་ཚོ་ནི་ཨོ་པི་ཨེ་ལི་ཁའི་ཆུང་མར་ཆུ་ལེན་དུ་འགྲོ་བ་ཤེས་ཏེ་
སྤྱིལ་བུར་འཛུལ་ཞིང་། རང་གི་ཆུ་རྫ་བཟུང་སྟེ་སྒོར་བུད།
“ཁྱོད་གཉིད་ནས་འདང་སོང་ངམ།” མོའི་ཨ་མས་དྲིས།
“ཨུན།” མོས་ལན་འདེབས་ཀྱིན “ང་ཚོ་འགྲོ” ཟེར།
“ཞོགས་ཟས་ཟོས་རྗེས་སོང་།” ཨེ་ཁ་ཝེ་ཧྥིས་བཤད་ཞོར་དུ་སྤྱིལ་བུར་འཛུལ་ཞིང་།
མདང་མོས་གཡོས་པའི་ཚལ་ཐང་བསྲོས།
“ང་ཚོ་འགྲོ་རྒྱུ་ཡིན།” ཨེན་ཝོ་དབྱི་ཨེ་ཡི་ཨ་མས “ངས་ཨོ་པི་ཨེ་ལི་ཁའི་ཆུང་མར་
ཁྱོད་གཉིས་ཅུང་ཟད་འགོར་རྗེས་ཡོང་རྒྱུ་རེད” ཅེས་བཤད་ཟེར་ཞིང་། དེ་ནས་ཁོ་ཚོ་ཚང་
མ་ཨོ་པི་ཨེ་ལི་ཁའི་ཆུང་མར་རོགས་བྱེད་དུ་ཕྱིན། ཨོ་པི་ཨེ་ལི་ཁའི་ཆུང་མས་བྱིས་པ་བཞི་
བོ་ཁྲིད་ཅིང་། ཨོ་ཅི་ཝུའུ་གོས་བྱིས་པ་གཉིས་ཀ་ཁྲིད་འདུག
ཁོ་ཚོ་དབུས་ཁང་བརྒྱུད་ནས་འགྲོ་དུས་ཨོ་གུང་ཁ་ཝོས “སུས་ང་ལ་དགོང་ཚལ་གཡོ་
རྒྱུ” ཟེར།
“དགོང་ཚལ་ང་ཕྱིར་ཡོང་སྟེ་གཡོ།” ཨོ་ཅི་ཝུའུ་གོས་དེ་ལྟར་བཤད།
ཨོ་གུང་ཁ་ཝོར་ཡང་ངལ་ཞིང་གཉིད་འབབ་པའི་ཚོར་བ་སྟུག་པོ་ཞིག་སྐྱེས། མོ་
མཚན་གང་བོར་གཉིད་མ་ཁུགས་པ་སུས་ཀྱང་མི་ཤེས། མ་གཞི་ཁོས་ཀྱང་ཕྱི་ལ་མ་མངོན་
པ་མ་ཟད་སེམས་བདེ་ལ་འབབ་མ་ཐུབ། ཨེ་ཁ་ཝེ་ཧྥི་མཆོད་དཔོན་མའི་རྗེས་འབྲངས་ནས་
སོང་རྗེས། ཁོས་སྐྱེས་པའི་རྩིས་ཐང་སྲུང་ཆེད་ཡུད་ཙམ་བསྡད་མཐར་གཙབ་གྲི་ཐོགས་ནས་
ལྷ་ཁང་དུ་ཕྱིན། ཁོའི་སེམས་པར་ཁོ་ཚོ་དེ་རུ་ཡོད་པར་བསམས། དེར་སླེབས་རྗེས། ཁོའི་
སེམས་ལ་མཆོད་དཔོན་མས་སྔོན་ལ་གྲོང་ཚོ་སོ་སོར་སྐོར་བ་ཞིག་བརྒྱག་སྲིད་སྙམ། དེ་ནས་
བསྐྱར་དུ་ཁྱིམ་ལ་ལོག་ནས་བསྒུགས། ཁོས་བསྒུགས་ནས་ཡུན་རིང་བོ་འགོར་རྗེས་ད་གཟོད་
ཡང་བསྐྱར་ལྷ་ཁང་དུ་ཕྱིན། འོན་ཀྱང་དེའུ་འབུར་དང་བྲག་ཕུག་ནི་དབེན་ཞིང་འཇགས།
ཁོ་དེ་ལྟར་ཕར་འགྲོ་ཚུར་འོང་བྱས་བྱས་མཐར། ཐེངས་བཞི་པའི་སྐབས་སུ་ད་གཟོད་ཨེ་ཁ་
ཝེ་ཧྥི་མཐོང་། དེ་དུས་ཁོ་སྔར་ནས་ཤིན་ཏུ་འཚབ་འདུག
ཨོ་པི་ཨེ་ལི་ཁ་ཚང་གི་ར་སྐོར་ནང་མི་ཚང་མས་འུར་འུར་ཟིང་ཟིང་ངང་གྲོག་ཚང་གི་
ཁ་བརྡོལ་བ་དང་འདྲ། གྲུ་ཟུར་མ་ལུས་སུ་ཟས་གཡོ་བའི་སུམ་ཐབ་བཙུགས་ནས་བཀང་
འདུག་སྟེ། ས་ཕུང་སྐམ་པོ་གསུམ་མཉམ་དུ་བཞག་ནས་མེ་འབུད་ཅིང་། ཟས་གཡོ་སྤྱད་ཀྱི་
སླ་ང་མཚམས་རེར་སུམ་ཐབ་སྟེང་འཇོག་ཅིང་ལན་རེར་མར་བླངས་ཡོང་། གཏུན་ཤིང་
བརྒྱ་ཕྲག་ཙམ་གྱིས་མཉམ་གཅིག་ཏུ་ལྡུར་ཐུག་བཟོ་བར་བྲེལ། བུད་མེད་རྣམས་ལས་ཁ་
ཤས་ཀྱིས་ཤིང་འབྲས་མུའུ་ཧྲུའུ་དང་ཞོག་ཁོག་མངར་མོ་འཚོད་ཅིང་། འགའ་ཞིག་གིས་
ཚལ་ཐང་བཟོ། སྐྱེས་པ་ན་གཞོན་དག་ལས་ཁ་ཤས་ཀྱིས་ལྡུར་ཁུ་བཟོ་ཞིང་། ལ་ཤས་ཀྱིས་ཆ་
མ་གསིལ། བྱིས་པ་རྣམས་ཆུ་ཁར་བརྒྱུགས་ནས་ཆུ་ལེན།
སྐྱེས་པ་ན་གཞོན་གསུམ་གྱིས་ཨོ་པི་ཨེ་ལི་ཁར་ཤ་ཁུ་བཟོ་བྱེད་ཀྱི་ར་མ་དེ་གཉིས་
བཤའ་རོགས་བྱེད་བཞིན་འདུག ར་མ་གཉིས་ཀ་ཧ་ཅང་ཚོ། སྒོ་ར་དང་ཉེ་སའི་ཕུར་བ་
ཞིག་གི་སྐེད་ལ་ད་དུང་ར་མ་ཚོན་པོ་བ་མོ་འདྲ་ཞིག་བཏགས་འདུག དེ་ནི་ཨོ་པི་ཨེ་ལི་
ཁས་ཉེ་འབྲེལ་ཞིག་མངགས་ཏེ་རྒྱང་རིང་གི་ཝུའུ་མུའུ་དབྱི་ཅི་ནས་ཉོས་ཡོང་བ་ཡིན་ལ།
ཁོས་ར་མ་གསོན་པོ་དེ་གཉེན་ཚང་ལ་སྟེར་རྒྱུ་རེད།
“ཝུའུ་མུའུ་དབྱི་ཅིའི་ཚོང་ར་ནི་དངོས་གནས་ཧ་ལས་པ་ཞིག་རེད།” ཨོ་པི་ཨེ་ལི་
ཁས་ར་མ་ཆེན་པོ་དེ་ཉོ་རུ་མངགས་པའི་ན་གཞོན་དེས “ཚོང་རར་མི་ཧ་ཅང་མང་ལ།
གལ་ཏེ་ཁྱོད་ཀྱིས་བར་སྣང་དུ་བྱེ་མ་སྤར་མོ་གང་གཏོར་ཚེ། བྱེ་ཟེགས་གཅིག་ཀྱང་ཐང་དུ་
ལྷུང་མི་སྲིད” ཟེར།
“དེ་ནི་མཐུ་ནུས་སྡུག་པོ་ཞིག་ལས་ཐོན་པའི་འབྲས་བུ་རེད།”ཨོ་པི་ཨེ་ལི་ཁས“ཝུའུ་
མུའུ་དབྱི་ཅི་པ་རྣམས་ཀྱིས་རང་གི་ཚོང་ར་དར་སྤེལ་བཏང་ནས། ཉེ་འབྲེལ་གྱི་ཚོང་རྫས་
ཚང་མ་གཅིག་ཏུ་སྡུད་ཆེད། མཐུ་ནུས་ཆེན་པོ་དེ་བཟོས་པ་རེད། ཚོང་འདུས་སུ་འགྲོ་བའི་
ཉིན་མོ་རེ་རེར། བྱ་ཕོ་མ་གྲག་གོང་དུ། མཐུ་ནུས་དེ་ལག་ཏུ་རླུང་གཡོབ་བཟུང་བའི་བགྲེས་
མོ་ཞིག་ཏུ་བསྒྱུར་ནས་ཚོང་རའི་དཀྱིལ་དུ་སྡོད་ཅིང་། མོས་རྫུ་འཕྲུལ་ལྡན་པའི་རླུང་གཡོབ་
དེས་ཉེ་འབྲེལ་གྱི་མི་རིགས་ཡོངས་ལ་གཡབ་མོ་བྱས་ཏེ། ཁོ་ཚོ་ཚང་མ་ཚོང་རར་འབོད་
པ་རེད། ཁོས་གཡས་སུ་གཡོབ་ཅིང་། གཡོན་དུ་གཡོབ། མདུན་དུ་གཡོབ་ཅིང་། གཞུག་ཏུ་
གཡོབ་པ་རེད” ཟེར།
“དེ་ནས་མི་གཉོམ་ཆུང་དང་རྐུན་མ་སོགས་ཚང་མ་ཡོང་།” མི་གཞན་དེས “ཚོང་
ར་དེར། ཁོ་ཚོས་ཁྱོད་ཀྱི་གྱོན་པ་སྐེད་པ་ནས་བཤུས་ཏེ་བརྐུས་འགྲོ” ཟེར།
“དངོས་གནས་དེ་འདྲ་རེད།” ཨོ་པི་ཨ་ལི་ཁས “ངས་ཨེན་ཝ་ཁ་ཝོར་གསལ་འདེབས་
བྱས་མྱོང་། རྣ་བ་ཅོར་ཅོར་བྱ་དགོས། མིག་གཉིས་རིག་རིག་ཏུ་འགུལ་དགོས། ཐེངས་ཤིག་མི་
ཞིག་ར་མ་ཉོ་རུ་སོང་། ཁོས་ཐག་པ་སྦོམ་པོ་ཞིག་གི་སྣེ་གཅིག་ར་མའི་སྐེ་ལ་བསྐོན་ཞིང་། སྣེ་
གཅིག་རང་གི་ལག་མགོར་དཀྲིས་ནས་ཁྲིད། འོན་ཀྱང་ཚོང་ར་བརྒྱུད་དུས། ཁོ་ནི་སྨྱོན་པ་
ཞིག་ཡིན་པ་དང་འདྲ་བར། ཚང་མས་ཁོར་མཛུབ་མོས་བསྟན་ནས་ཅི་ཞིག་བཤད་ཀྱིན་
འདུག ཁ་ཕྱིར་འཁོར་ནས་ལྟ་དུས། མ་གཞི་ཐག་པའི་ཕར་སྣེ་རུ་བཏགས་པའི་ར་མ་ནི་
ཤིང་དུམ་ཞིག་ཏུ་གྱུར་འདུག” ཟེར།
“ཁྱོད་ཀྱི་བསམ་པར་རྐུན་མས་རང་ཉིད་ཁོ་ནར་བརྟེན་ནས་རྐུ་བྱེད་པ་རེད་དམ།”
ཨེན་ཝ་ཁ་ལཱོས་དེ་ལྟར་དྲིས།
“མིན།” ཨོ་པི་ཨེ་ལི་ཁས “ཁོ་ཚོས་མཐུ་ནུས་ལ་བརྟེན་པ་རེད” ཟེར།
ཁོ་ཚོས་ར་མའི་སྐེ་བཅད་རྗེས་ཀ་ཏོ་ར་ཞིག་གི་ནང་དུ་ཁྲག་གཟེད། དེ་ནས་ར་མ་མེ་
སྟེང་དུ་དཔྱངས་ནས་རྩིད་པ་རྣམས་བསྲེགས་པས། ར་རྩི་བསྲེགས་པའི་དྲི་མ་ཟ་མའི་དྲི་
ཞིམ་ཁྲོད་ཁྱབ། མཇུག་མཐར། ཁོ་ཚོས་ར་ཤ་བཀྲུས་ནས་གཙང་མར་བཟོས་རྗེས་ཁུ་བ་གདུ་
བའི་བུད་མེད་ཚོའི་ལག་ཏུ་བཞག
ཚ་ཚ་འུར་འུར་གྱི་བྱ་འགུལ་ཡོད་ཚད་བདེ་བླག་ངང་སྤེལ་དུས་གློ་བུར་དུ་མཚམས་
བཅད་སོང་། རྒྱང་རིང་ནས “ཨོ་ཅི་ཝུའུ་ཏུའུ་ཨ་ཁྲུའུ་དབྱི་ཅི་ཅི་
ཨ་ཨ(རྔ་མས་སྐྱག་སྦྲང་བདའ་བའི་མི་དེ)” ཞེས་འབོད་སྒྲ་ཞིག་བསྒྲགས་ཡོང་། བུད་
མེད་རྣམས་ཀྱིས་འཕྲལ་དུ་ལག་གི་ལས་ཀ་མཚམས་བཞག་སྟེ། འབོད་སྒྲ་སྒྲོག་སའི་ཕྱོགས
སུ་བརྒྱུགས།
“ང་ཚོ་འདི་ལྟར་ཕྱི་རོལ་ཏུ་རྒྱུག་ག་ལ་རུང་། ང་ཚོས་བཟོས་པའི་ཟ་མ་སླ་ངའི་ནང་
འཚིག་རྒྱུ་རེད།” མཆོད་དཔོན་མ་ཆེ་ཨེ་ལོ་ཡིས “ང་ཚོ་ལས་མི་གསུམ་བཞི་ཙམ་ཤུལ་དུ་
བསྡད་ན་འགྲིག" ཟེར།
བུད་མེད་ལྔ་ཤུལ་དུ་བསྡད་དེ་སླ་ངའི་ནང་གི་ཟ་མར་བདག་དམ་བྱེད་པ་དང་། བུད་
མེད་གཞན་རྣམས་བརྒྱུགས་ནས་ཕ་གིར་བྲོས་འོངས་པའི་བ་གླང་ལ་བལྟ་རུ་འགྲོ། ཁོ་ཚོས་
བ་གླང་མཐོང་རྗེས་ཕྱིར་དེད་ནས་བ་བདག་ལ་སྤྲད། གྲོང་ཚོའི་ནང་དུ་སྲོལ་ཞིག་ཡོད་པ་ནི།
སུ་ཚང་གི་བ་གླང་ཁྱིམ་མཚེས་ཚང་གི་ཞིང་ནང་དུ་ཤོར་ཚེ། བ་བདག་གིས་ཆད་པ་ལྕི་མོ་
གཞལ་དགོས། དེ་བས་བ་བདག་གིས་འཕྲལ་དུ་ཆད་པ་འཇལ། བུད་མེད་རྣམས་ཀྱིས་ཆད་
དངུལ་བླངས་རྗེས་མི་གྲངས་ཐོད་གཏུགས་ཤིང་། སུ་ཡིས་འབོད་སྒྲ་ཐོས་རྗེས་སྒོར་ཐོན་མེད་
པར་བལྟས།
“ཨེན་གེ་པོ་གེ་གང་དུ་ཡོད་དམ།” བུད་མེད་ཅིག་གིས་དྲིས།
“མོ་ན་ནས་མལ་ཁྲིའི་སྟེང་ཉལ་འདུག” ཨེན་གེ་པོ་གེའི་ཁྱིམ་མཚེས་ཀྱིས “མོར་
ཚ་བ་རྒྱས་འདུག” ཟེར།
“དེ་ལས་གཞན་ཝུའུ་ཏེན་ཁ་ཝོ་ཡོང་མི་འདུག” བུད་མེད་གཞན་ཞིག་གིས “མོར་
ཕྲུ་གུ་སྐྱེས་ནས་ད་རུང་ཉིན་ཉི་ཤུ་ལོངས་མེད” ཟེར།
ཨོ་པི་ཨེ་ལི་ཁའི་ཆུང་མས་རོགས་རམ་དུ་བོས་མེད་པའི་བུད་མེད་རྣམས་ཁྱིམ་དུ་ལོག་
སོང་། གཞན་རྣམས་ཨོ་པི་ཨེ་ལི་ཁའི་སྒོ་རའི་ནང་དུ་འཛུལ།
“བ་གླང་དེ་སུ་ཚང་གི་རེད།” སྒོར་མ་བུད་པའི་བུད་མེད་ཚོས་དྲིས།
“ངའི་ཁྱོ་གའི་རེད།” ཨེ་ཆི་ལ་གེ་པོ་ཡིས “བྱིས་པ་ཞིག་གིས་བ་ཁང་གི་སྒོ་ཕྱེ་བ་
རེད” ཟེར།
ཉིན་གུང་ཡོལ་རྗེས། ཨོ་པི་ཨེ་ལི་ཁའི་གཉེན་ཡ་ཚང་གིས་ཏ་ལའི་ཆང་མགོ་མ་ཁུར་
ནས་སླེབས། གུས་ལུགས་ལྟར་ན། ཆང་དེ་སྔོན་ལ་རོགས་རམ་བྱེད་དུ་ཡོང་བའི་བུད་མེད་
རྣམས་ལ་འདྲེན་དགོས། ཁོ་ཚོས་ཆང་ཕོར་གང་དོ་རེ་འཐུང་དགོས། དེ་ནས་བག་གསར་
དང་བག་གསར་གྱི་མགོ་ལ་རྒྱན་ཆ་འདོགས་ཤིང་། ཁོའི་ལུས་ལ་རྩི་འབྱུག་མཁན་བུད་མེད་
རོགས་པ་རྣམས་ལ་འདྲེན་དགོས།
ཉི་མའི་ཚ་གདུག་རིམ་གྱིས་ཇེ་ཞན་དུ་གྱུར། ཨོ་པི་ཨེ་ལི་ཁའི་བུ་མ་ཏུའུ་ཁས་ཕྱགས་
མ་རིང་བོ་ཞིག་བཟུང་སྟེ། ཁོའི་ཨ་ཕའི་དབུས་ཁང་གི་མདུན་གཙང་མར་ཕྱགས། ཁོ་ཚོར་
སྒུག་སྒང་དུ། ཨོ་པི་ཨེ་ལི་ཁའི་གྲོགས་ཉེ་འབྲེལ་ཀུན་སྔ་གཞུག་བྱས་ནས་སླེབས་བྱུང་། མི་
རེ་རེའི་ཕྲག་ཏུ་རྐྱལ་ཁུག་ཁུར་ཞིང་། མཆན་འོག་ཏུ་པགས་སྟན་བསྣམས་འདུག མི་
འགའ་ཤས་ཀྱིས་ད་དུང་རང་གི་བུ་བུ་མོ་ཁྲིད་ཅིང་། ཁོ་ཚོར་རི་མོ་བརྐོས་ཡོད་པའི་ཤིང་
གི་རྐུབ་སྟེགས་བཟུང་ཡོད། ཨོ་གུང་ཁ་ཝོ་ནི་དེའི་ཁྲོད་ཀྱི་གཅིག་ཡིན། ཁོ་ཚོ་ཟླ་གམ་གྱི་
དབྱིབས་སུ་བསྡད་དེ་ཡར་མར་གྱི་གཏམ་མང་པོ་ལབ་བྱུང་། གཉེན་སློང་མཁན་མི་འགྱངས་
པར་བསླེབ་སྲིད།
ཨོ་གུང་ཁ་ཝོས་རང་གི་སྣ་རུ་བླངས་ཏེ་ལོགས་སུ་སྡོད་པའི་པི་ཨེ་ཧྥི་ཨེ་ས་ཝར་བྱིན།
ཨེ་ས་ཝས་སྣ་རུ་བླངས་རྗེས་སྔོན་ལ་པུས་མགོར་ལན་འགའ་བརྡུངས་ཤིང་། དེ་ནས་སྣ་ཐལ་
ཅུང་ཟད་ལག་པ་གཡོན་པའི་ལག་མཐིལ་གཙང་མར་ཕྱིས་ནས་བླུགས། ཁོས་དལ་བྲེལ་
མེད་པར་སྣ་ཐལ་ལྡུག་ཞོར་དུ་བཤད་རྒྱུར།
“ངའི་རེ་བར་ངེད་ཚང་གི་གཉེན་ཡ་ཚང་གིས་ཆང་མང་པོ་ཁུར་ཡོང་རྒྱུ་དེ་ཡིན། ཁོ་
ཚོ་ནི་མིང་དུ་གྲགས་པའི་གྲོང་ཚོ་སེར་སྣ་ཅན་ཞིག་ནས་ཡོང་བ་ཡིན་རུང་། ཁོ་ཚོས་བག་
གསར་ཨ་ཁུའུ་ཨེ་ཅི་ནི་རྒྱལ་པོ་ཞིག་ལ་རན་ཞིང་འཚམ་པ་ཤེས་ན་འགྲིག”
“ཁོ་ཚོས་ཆང་ཉུང་ཙམ་འཁུར་འོང་རྒྱུར་བག་ཚ་ངེས།” ཨོ་གུང་ཁ་ཝོས “གལ་
ཏེ་ཁོ་ཚོས་ཆང་རྫ་མ་སུམ་ཅུའི་ཉུང་འཁུར་ཡོང་ཚེ། ངས་ཁོ་ཚོར་ངེས་པར་དུ་གཏམ་ཞིག་
བཤད་དགོས” ཟེར།
ཏག་ཏག་སྐབས་དེར། ཨོ་པི་ཨེ་ལི་ཁས་བུ་མ་ཏུའུ་ཁ་ཡིས་ནང་ར་ནས་ར་ཆེན་པོ་དེ་
ཁྲིད་འོང་ཞིང་། ཨ་ཕའི་ཕྱོགས་ཀྱི་ཉེ་འབྲེལ་རྩ་ལག་ཚོར་བལྟ་རུ་བཅུག ཁོ་ཚོས་བསྟོད་
བསྔགས་བྱེད་ཅིང་། བྱ་བ་བསྒྲུབ་ན་འདི་ལྟར་བསྒྲུབ་དགོས་ཟེར། དེ་ནས་ར་ཆེན་པོ་དེ་ཡང
བསྐྱར་ཁྲིད་ནས་ནང་རར་ལོག་སོང་།
རིང་བོ་མ་འགོར་བར། བུད་མེད་ཕྱོགས་ཀྱི་ཉེ་འབྲེལ་ཀུན་ཡང་སྔ་གཞུག་ཏུ་སླེབས།
སྔོན་ལ་ན་གཞོན་དང་བྱིས་པ་འགའ་སླེབས་ཤིང་། མི་རེ་རེས་ཆང་རྫ་མ་གང་རེ་ཐོགས་
འདུག ཁོ་ཚོ་ཕྱོགས་གཅིག་ནས་མདུན་དུ་འགྲོ་ཞིང་། ཨོ་པི་ཨེ་ལི་ཁའི་ཉེ་འབྲེལ་ཚོས་
ཁོ་ཚོས་ཁུར་ཡོང་བའི་ཆང་རྫ་རྩི་བཞིན་འདུག ཉི་ཤུ། ཉེར་ལྔ། དེ་ནས་དུས་ཡུན་རིང་བོ་
ཞིག་ལ་མི་གཅིག་ཀྱང་མ་ཡོང་། གཞི་ཚང་གིས་ངས་ཁྱོད་ལ་ལྟ་ཞིང་། ཁྱོད་ཀྱིས་ང་ལ་ལྟ། དེ་
ནི “ངས་བཤད་པ་ཅི་འདྲ་རེད” ཟེར་བ་དང་འདྲ། དེ་ནས་ཡང་ཆང་བསྐྱལ་ཡོང་། སུམ་
ཅུ། སོ་ལྔ། བཞི་བཅུ། ཞེ་ལྔ། གཞི་ཚང་གིས་མགོ་བོ་ལྡེམ་ནས་བསྟོད་བསྔགས་བྱེད། དེ་ནི“ཁོ་
ཚོ་ད་གཟོད་སྟག་ཤར་རེད” ཟེར་བ་དང་འདྲ། བསྡོམས་པས་ཆང་རྫ་ལྔ་བཅུ་འབྱོར། གཉེན་
སློང་མཁན་དབྱི་པེ་དང་ཁོའི་ཁྱིམ་གྱི་རྒན་པ་ཚོ་ཆང་འཁུར་ཚོའི་རྗེས་བསྙེགས་ནས་ཡོང་
བཞིན་འདུག ཁོ་ཚོའང་ཟླ་གམ་དབྱིབས་སུ་བསྡད་པ་ན། གཞི་མགྲོན་གཉིས་ཀའི་གྲལ་
ཟླུམ་གཟུགས་སུ་གྱུར། ཆང་རྫ་དཀྱིལ་དུ་བཞག སྐབས་དེར། བག་གསར་དང་བག་གསར་
གྱི་ཨ་མ་དང་བུད་མེད་དྲུག་བདུན་ཞིག་བུ་མོ་འགའ་དང་མཉམ་དུ་ནང་ར་ནས་ཕྱི་ལ་ཐོན་
ཏེ་མི་རེ་རེར་ལག་འཇུ་བྱེད། བག་གསར་གྱི་ཨ་མས་ལམ་ཁྲིད་ཅིང་། བག་གསར་དང་བུད་
མེད་གཞན་དག་མོའི་རྗེས་སུ་འབྲངས་འདུག གཉེན་བསྒྲིགས་ཟིན་པའི་བུད་མེད་རྣམས་
ཀྱིས་གྱོན་ཆས་གཟབ་མཆོར་སྤྲས་ཤིང་། བུ་མོ་ཚོས་སྐེད་ལ་སྐེད་ཕྲེང་དམར་པོ་དང་ནག་པོ་
བཏགས་འདུག་ལ། རྐང་ལ་ཟངས་ཀྱི་རྐང་གདུབ་གོན་ཡོད།
བུད་མེད་རྣམས་ལོག་རྗེས། ཨོ་པི་ཨེ་ལི་ཁས་ཤིང་ཏོག་ཁོ་ལ་གཉེན་ཡ་ཚང་ལ་དྲངས་
ཤིང་། ཨོ་པི་ཨེ་ལི་ཁའི་ཕུ་བོ་ཆེ་བས་ཤིང་ཏོག་ཁོ་ལ་དང་པོ་གཙབ་ཞོར་དུ “མི་ཚང་མ་ཚེ་
རིང་ལོ་བརྒྱ་ཤོག ཁྱིམ་གཉིས་ཀའི་མཛའ་བརྩེ་བརྟན་པར་ཤོག” ཅེས་ཁ་གཡང་བོས།
ཚང་མས་མཉམ་གཅིག་ཏུ “ཨེ་ཨེ་ཨེ” ཞེས་བསྒྲགས།
“དེ་རིང་ང་ཚོས་བུ་མོ་ཁྱོད་ལ་སྟེར། མོ་ནི་ཆུང་མ་དགའ་ཞིག་ཏུ་འགྱུར་སྲིད། མོས་
ང་ཚོའི་རུས་རྒྱུད་ཀྱི་ཨ་མ་ནང་བཞིན་ཁྱོད་ལ་བུ་དགུ་བཙའ་ངེས།”
“ཨེ་ཨེ་ཨེ།”
མགྲོན་པོའི་ཁྲོད་ཀྱི་ལོ་ན་ཆེས་རྒན་པ་དེས “འདི་ནི་ཁྱོད་ཚོར་ཕན་ལ། ང་ཚོར་ཡང་
ཕན” ཟེར།
“ཨེ་ཨེ་ཨེ།”
“ང་ཚོས་ཁྱོད་ཚོའི་བུ་མོ་བག་མར་བསུས་པ་ཐེངས་དང་པོ་མིན། ངའི་ཨ་མ་ནི་ཁྱོད་
ཚང་གི་ཡིན།”
“ཨེ་ཨེ་ཨེ།”
“འདི་ནི་ཆེས་མཐའ་མ་ཡང་མིན། ཁྱོད་ཚོ་ང་ཚོར་རྒྱུས་ཡོད་ལ། ང་ཚོ་ཡང་ཁྱོད་
ཚོར་རྒྱུས་ཡོད། ཁྱོད་ཚོ་ནི་ཁྱིམ་རྒྱུད་དགའ་ཞིག་ཡིན།”
“ཨེ་ཨེ་ཨེ།”
“འབྱོར་ཕྱུག་གི་མི་རྣམས་དང་རླབས་ཆེ་བའི་འཐབ་མོ་པ་རྣམས།” ཁོས་ཨོ་གུང་
ཁ་ཝོའི་ཕྱོགས་སུ་བལྟས་ནས “ཁྱོད་ཚོའི་བུ་མོས་ང་ཚོར་ཁྱོད་ཚོ་ལྟ་བུའི་བུ་བཙའ་
ངེས” ཟེར།
“ཨེ་ཨེ་ཨེ།”
ཤིང་ཏོག་ཁོ་ལ་ཟོས་རྗེས་ཆང་འཐུང་མགོ་བརྩམས། ཆང་རྫའི་མཐའ་རུ་མི་བཞི་ནས་
ལྔ་རེ་ཚོགས་པ་རེ་བྱས་ཏེ་བསྡད་འདུག ས་སྲོས་བསླེབ་ལ་ཉེ། མི་རྣམས་ཀྱིས་ཟ་མ་མགྲོན་
པོའི་མདུན་དུ་བཤམས་ཤིང་། ལྡུར་ཐུག་ཀ་ཏོ་ར་ཆེན་པོ་མང་པོ་དང་ཁུ་ཐང་ཕོར་བ་མང་
པོ་ཡོད་ལ། ད་དུང་ཤིང་འབྲས་མུའུ་ཧྲུའུ་ཡི་ཁུ་ཐང་མང་པོ་ཡོད་པས། དེ་ནི་དངོས་གནས་
གཟབ་རྒྱས་ཆེ་བའི་སྟོན་མོ་ཞིག་རེད།
མུན་རུབ་སོང་། ཤིང་གི་རྐང་གསུམ་སྟེང་དུ་མེ་ལྕེ་ལམ་ལམ་མཆེད་པའི་དཔལ་
འབར་གསེབ་ཅིང་། ན་གཞོན་རྣམས་ཀྱིས་སྐད་བཀྱགས་ནས་གཞས་གཏོང་བ་དང་།
རྒན་པ་རྣམས་ཟླུམ་པོར་འཁོད་པ་ན། གཞས་གཏོང་མཁན་གོར་གོར་གྲལ་ནས་འཁོར་
བཞིན་མི་རེ་རེར་བསྟོད་གཞས་འབུལ། ཁོ་ཚོས་མི་རེ་རེར་གཞས་གཏོང་བ་དང་། འགའ་
ཤས་ནི་ཞིང་པ་འཇོན་ཐང་ཅན་ཡིན་ལ། ཁ་ཅིག་ནི་རུས་རྒྱུད་ཀྱི་ཚབ་ཏུ་གཏམ་བཤད་
པའི་གཏམ་བཤད་པ་ཡིན། ཁོ་ཚོས་ཨོ་གུང་ཁ་ཝོ་ནི་དེང་རབས་ཀྱི་ཆེས་རླབས་ཆེ་བའི་སྦེ་
ག་འགྲན་མཁན་དང་དཔའ་རྒོད་ཡིན་ཞེས་བསྔགས་ཤིང་། སྐོར་བ་གཅིག་རྫོགས་རྗེས་ཁོ་
ཚོ་གོར་ཐིག་ནང་དུ་ཙོག དེ་དུས་བུ་མོ་རྣམས་ནང་ར་ནས་ཕྱིར་ཐོན་ཏེ་གར་འཁྲབ། དང་
ཐོག་བག་གསར་ཁོ་ཚོའི་གྲས་སུ་མེད། ཡུད་ཙམ་གྱིས་སྒོར་ཐོན་ཞིང་ལག་པ་གཡས་པར་བྱ་
ཕོ་ཞིག་བཟུང་འདུག མི་ཚོགས་ཀྱིས་སྐད་ཤུགས་ཆེན་པོས་འབོད་ཅིང་། བྲོ་འཁྲབ་མཁན་
བུ་མོ་གཞན་དག་གིས་མོར་ལམ་ཕྱེ་བྱུང་། བག་གསར་གྱིས་བྱ་ཕོ་རོལ་ཆས་པར་ཕུལ་རྗེས་
བྲོ་འཁྲབ་མགོ་བརྩམས་ཤིང་། ཟངས་ཀྱི་རྐང་གདུབ་ཕན་ཚུན་འཕྲད་དེ་སིང་སིང་དུ་གྲག་
ལ། ཤིང་རྩི་དམར་པོ་བྱུགས་པའི་ལུས་པོ་ནི་འོད་ཟ་ཟིའི་ཁྲོད་ལམ་ལམ་འཚེར། རོལ་ཆས་
པ་ཚོས་ཤིང་དང་ས་འདམ་དང་ལྕགས་ཀྱིས་བཟོས་པའི་རོལ་ཆས་དཀྲོལ་ཞིང་། དགའ་སྤྲོ་
འཁོལ་བའི་ངང་ནས་གླུ་དབྱངས་གཅིག་འཕྲོར་གཅིག་ལེན། ཁོ་ཚོས་གྲོང་ཚོའི་ནང་གི་གླུ་
དབྱངས་གསར་པ་ཞིག་ངག་ལ་བཀུག་བྱུང་།
ངས་མོའི་ལག་པར་འཇུས་པ་ན།
མོས་འཇུ་མི་དགོས་ཟེར།
ངས་མོའི་རྐང་པར་འཇུས་པ་ན།
མོས་འཇུ་མི་དགོས་ཟེར།
ཡིན་ནའང་། ངས་མོའི་སྐེད་ཕྲེང་ལ་འཇུས་པ་ན།
མོས་མ་ཤེས་ཁུལ་བྱས་ནས་སྡོད།
མགྲོན་པོ་རྣམས་ནམ་གུང་བར་དུ་རྩེད་མོར་གཡེངས་རྗེས་ཁྱིམ་དུ་ལོག་ཅིང་། བག་
གསར་ཁོ་ཚོར་འགྲོགས་ནས་བུད་སོང་། མོ་དང་ཁྱོ་གསར་གཉིས་ཀྱིས་ཚོང་འདུས་གཟའ་
འཁོར་བདུན་མཉམ་དུ་རོལ་དགོས། ཁོ་ཚོ་གཞས་གཏོང་ཞོར་འགྲོ་ཞིང་། ལམ་བར་དུ་ཨོ་
གུང་ཁ་ཝོ་དང་འདྲ་བའི་མི་སྣ་གྲགས་ཆེན་འགའ་ལ་འཚམས་འདྲིར་ཕྱིན། ཨོ་གུང་ཁ་
ཝོས་ཁོ་ཚོར་བྱ་ཕོ་གཉིས་གཏང་རག་ཏུ་གནང་བྱུང་།

༡༣
གེ་ཏེ་ཏེ་གེ་གེ་ཏེ་གེ ཏེ་གེ་གེ་ཏེ་
གེ འདི་ནི་ཨེ་ཀྭས་རུས་རྒྱུད་ལ་སྐད་རྒྱུག་པ་རེད། ཤིང་བཟོས་རོལ་ཆས་ཁོག་སྟོང་འདིའི་
རིགས་ཀྱི་སྐད་བརྡ་མི་ཚང་མས་ཧ་གོ ཏེ་མུའུ། ཏེ་མུའུ། ཏེ་མུའུ། མཚམས་རེར་ད་དུང་མེ་
སྒྱོགས་གད་པའི་སྒྲ་གྲག་འོངས།
བྱ་ཕོས་ད་དུང་བྱ་སྐད་མ་བཏང་། ཝུའུ་མུའུ་ཨོ་ཧྥེ་ཡ་ད་དུང་གཉིད་དང་ལྷིང་འཇགས་
ཀྱི་ཁྲོད་དུ་ཐོམ་འདུག་མོད། ཨེ་ཀྭས་སྐད་རྒྱག་མགོ་བརྩམས་ཤིང་། མེ་སྒྱོགས་ཀྱིས་ལྷིང་
འཇགས་དཀྲོགས། སྐྱེས་པ་རྣམས་སྨྱུག་གདན་སྟེང་དངངས་ཤིང་སད་དེ་ཡི་མུག་པའི་ངང་
ཉན་འདུག མི་ཞིག་ཤི་སོང་། སྒྱོགས་ཆེན་གྱིས་ནམ་མཁའ་གཤགས་སྙམ་བྱེད། ཏེ་
གེ་གེ་ཏེ་གེ་ཏེ་གེ སྐད་གཏོང་བའི་སྒྲ་མཚན་མོའི་མཁའ་ངོགས་
སུ་འཕྱོ། རྒྱང་རིང་དུ་བུད་མེད་རྣམས་ངུ་བའི་སྒྲ་ཟ་ཟི་གྲག་འོངས་ལ། ས་གཞིའི་སྟེང་དུ་
སྐྱོ་གདུང་རབ་རིབ་གཡོགས་འདུག སྐབས་འགར། བྲང་ཁོག་ཡངས་མོ་ནས་ཤུགས་ཀྱིས་
བརྡོལ་བའི་ངུ་འབོད་ཅིག་གིས་བུད་མེད་རྣམས་ཀྱི་ཕེ་སྐད་བསྣུབས་པར་བྱེད། དེ་ནི་སྐྱེས་པ་
ཞིག་ཤི་བོའི་ཁྱིམ་དུ་སླེབས་ཤིང་། ཁོས་སྐྱེས་པའི་གདུང་བ་མཚོན་བྱེད་དུ་སྐད་ཤུགས་ཆེར་
བསྐྱེད་ཀྱིས་ལན་འགའ་འབོད་པར་བྱེད། དེ་ནས་སྐྱེས་པ་གཞན་དག་ཡོད་སར་ཕྱིན་ཏེ། བུད་
མེད་ཚོའི་མཚམས་མི་ཆད་པའི་ཕེ་སྐད་དང་ཨེ་ཀྭའི་ལྐོག་གྱུར་གྱི་སྐད་བརྡར་ཉན་ཞིང་སྡོད།
མེ་སྒྱོགས་ཀྱི་སྒྲ་མཚམས་རེར་ལྡིར་སྒྲ་དང་བཅས་གྲག་འོངས། བུད་མེད་ཚོའི་ངུ་སྐད་གྲོང་
ཚོ་འདིའི་ཕ་རོལ་ཏུ་མི་གོ་མོད། ཨ་ཀྭས་བཏང་བའི་སྐད་གྲོང་ཚོ་དགུ་བོ་མ་ཟད་དེའི་ཕན་
དུ་ཡང་ཁྱབ་སོང་། ཁོས་སྔོན་ལ་རུས་རྒྱུད་ཀྱི་མིང་ནས་འབོད་དེ། ཝུའུ་མུའུ་ཧྥེ་ཡ་ཨོ་པུའུ་ཐོ་
ཏིས་ཁོ། དེ་ནི་དཔའ་བོའི་ཕ་ས་ཞེས་པའི་དོན་ཡིན་ཏེ། ཁོས “དཔའ་བོའི་ཕ་ས། དཔའ་བོའི་
ཕ་ས།” ཞེས་ལན་མང་འབོད་ཅིང་། དེ་ལྟར་འབོད་དུས་སྨྱུག་གདན་སྟེང་སྡོད་པའི་མི་རེ་རེ་
བློང་བློང་བོར་གཏོང་། དེ་ནས་བྱེ་བྲག་ཏུ་བབས་ནས “ཧོང་མོ་ཧྲི་དབྱི་གིའུ་ཏོ” ཞེས་གྲོང་
ཚོའི་མིང་ནས་འབོད་ལ། དེ་ནི་ཨོ་གུང་ཁ་ཝོའི་གྲོང་ཚོ་ཡིན། གྲོང་ཚོའི་མིང་ལན་གྲངས་དུ་
མར་ཟློ་ཞིང་། གྲོང་ཚོ་དགུ་བོའི་མི་རྣམས་ཀྱིས་ཁ་རོག་གེར་བསྒུགས་འདུག མཇུག་མཐར་
ཨེ་ཀྭས་མི་ཞིག་གི་མིང་ནས་བོས་བྱུང་། “ཨེ་ཝུའུ་ཝུའུ། ཨེ་སེ་ཝུའུ་ཏུའུ་འདས་
སོང་།” ཨེ་གུང་ཁ་ཝོས་བགྲེས་པོ་དེ་ཁོར་ཆེས་མཇུག་མཐར་ལྟ་རུ་ཡོང་སྐབས་ཁོར “བྱིས་
པ་དེས་ཁྱོད་ལ་ཨ་ཕ་འབོད་ཀྱིན་འདུག ཁོ་གསོད་པའི་དོན་དག་དེར་ཁྱོད་ཞུགས་མི་
དགོས” ཞེས་བཤད་པ་དྲན་པས། ཁོང་འདར་ཞིག་དབང་མེད་ཤོར་སོང་།
ཨེ་སེ་ཝུའུ་ཏུའུ་ནི་རླབས་ཆེན་གྱི་མི་སྣ་ཞིག་ཡིན་པས། རུས་རྒྱུད་ཀྱི་མི་ཡོངས་ཁོའི་
འདས་མཆོད་ལ་ཞུགས། མི་རྣམས་ཀྱིས་ཆེད་དུ་འདས་པོར་བརྡུང་རྒྱུའི་རྔ་བོ་ཆེ་དེ་བརྡུངས་
ཤིང་མེ་མདའ་དང་སྒྱོགས་འཕེན་ལ། སྐྱེས་པ་རྣམས་སྨྱོས་པ་ལྟར་གང་སར་བརྒྱུགས་ཤིང་།
སྡོང་བོ་དང་འཕྲད་ན་སྡོང་བོ་གཅོད་ལ། ཕྱུགས་ཟོག་མཐོང་ན་ཕྱུགས་ཟོག་གསོད། གྱང་
ཁར་འགོ་ཞིང་ཁང་ཀླད་དུ་བུད་ནས་གར་འཁྲབ། འདི་ནི་འཐབ་མོ་པ་ཞིག་གི་འདས་
མཆོད་ཡིན། ཞོགས་པ་དང་མཚན་མོའི་བར་དུ། རབས་གཅིག་པའི་འཐབ་མོ་པ་ཤག་པོ་
རྣམས་མི་བཞི་རེ་ལྔ་རེ་བྱས་ཏེ་འགྲོ་འོང་རྒྱུན་མི་ཆད་ལ། ཁོ་ཚོ་ཚང་མས་དུ་བདུག་བྱས་
པའི་ལ་ཧྥེ་ཡའི་སྡོང་ལོས་བཟོས་པའི་སྨད་ཤམ་གོན་པ་དང་། ལུས་ལ་ས་རྩི་དཀར་པོ་དང་
སོལ་བ་བྱུགས་འདུག མཚམས་རེར་ལུས་ཡོངས་སུ་ལ་ཧྥེ་ཡའི་སྡོང་ལོས་གཡོགས་པའི་
མེས་པོའི་རྣམ་ཤེས་རེ་ས་འོག་ནས་འཛུལ་འོངས་ཤིང་། སྐད་འདར་ཞིང་འཇིགས་སྣང་
སྟེར་བ་ཞིག་གིས་གཏམ་བཤད་ཡོང་། མེས་པོའི་རྣམ་ཤེས་འགའ་ཞིག་ནི་གདུག་རྩུབ་ཆེ་སྟེ།
ཉིན་དེའི་སྔ་དྲོར། གཅིག་གིས་གློ་གྲི་རྣོན་པོ་ཐོགས་ཏེ་སྒོར་བརྒྱུགས་པ་ན། སྟབས་ལེགས་
པ་ཞིག་ལ་སྐྱེས་པ་གཉིས་ཀྱིས་ཐག་པ་སྲ་མོ་ཞིག་ཁོའི་སྐེད་ལ་བཅིངས་ཏེ་འཐེན་པས། ད་
གཟོད་མཇུག་འབྲས་ཚབས་ཆེན་མ་བྱུང་། སྐབས་ཐོག་དེར་མི་རྣམས་སྐྲག་ནས་འགྱེལ་ལ་
ཁད་བྱེད། ཡར་རྒྱུག་མར་རྒྱུག་བྱེད་ལ། ཕྱོགས་བཞིར་བྲོས་ཤིང་འགྲོ། ཁོས་མཚམས་རེར་ད་
དུང་ཕྱིར་འཁོར་ནས་སྐྱེས་པ་དེ་གཉིས་བདའ་བས། ཁོ་གཉིས་སྐྲག་སྟེ་འབྲོ་ཐུབ་ཐུབ་བྱེད།
ཡུད་ཙམ་གྱིས་ཡང་ཕྱིར་ཡོང་སྟེ་ཁོའི་སྐེད་ནས་ཐང་ལ་དྲུད་པའི་ཐག་པ་དེ་འཐུ། ཁོས་མི་
ལ་སྐྲག་སློང་བའི་སྐད་ངག་ཅིག་གིས་གདོན་འདྲེ་ཁོའི་མིག་ལ་འཛུལ་སོང་ཟེར།
འོན་ཀྱང་ཆེས་འཇིགས་རུང་གི་རྣམ་ཤེས་དེ་ད་རུང་མ་མངོན། ཁོ་རྒྱུན་པར་ཁེར་འགྲོ་
བྱེད་ལ། དབྱིབས་ནི་རོ་སྒམ་ཞིག་དང་མཚུངས། གང་དུ་ཕྱིན་ཡང་མཁའ་དབུགས་ཁྲོད་སྐྱུག་
མེར་ལྡང་བའི་དྲི་མ་ཞིག་གིས་ཁྱབ་ཅིང་། སྐྱག་སྦྲང་ནི་ཁྱུ་དང་ཁྱུ་བྱས་ནས་སྟེང་དུ་འཁོར་
ཡོང་། རྫུ་འཕྲུལ་ཤིན་ཏུ་རྣོ་བའི་ལྷ་པས་ཀྱང་ཁོ་མཐོང་བའི་མོད་ལ་ཡིབ་པར་བྱེད། ལོ་མང་
པོའི་གོང་དུ། མེས་པོའི་རྣམ་ཤེས་གཞན་ཞིག་ཁོའི་མདུན་དུ་ལངས་ཏེ་མ་གཡོལ་བས། ཁོ་ཁ་
མལ་དེར་ཉིན་གཉིས་རིང་ལངས་སུ་བཅུག འཇིགས་སུ་རུང་བའི་རྣམ་ཤེས་དེར་ལག་པ་ཡ་
གཅིག་ལས་མེད་ལ། ལག་ཏུ་ཆུ་གང་བླུགས་པའི་གཞོང་པ་ཞིག་ཐོགས་འདུག
མེས་པོའི་རྣམ་ཤེས་ཁག་ཅིག་གིས་མི་ལ་གཏན་ནས་འཚེ་བར་མི་བྱེད་ཅིང་། དེའི་
ཁྲོད་ཀྱི་གཅིག་ནི་ཤིན་ཏུ་བགྲེས་ཤིང་། ཁོས་འཁར་བ་ཐོགས་ཏེ་འདར་འདར་ངང་བེམ་པོའི་
སར་སོང་སྟེ་མིག་ལྟ་ཞིག་བྱས་རྗེས་སླར་ཡང་ས་འོག་ཏུ་འཛུལ་སོང་།
མི་གསོན་པོའི་ས་གཞི་དང་མེས་པོའི་མངའ་ཁོངས་གཉིས་བར་ཐག་རིང་བོ་མེད།
ཕན་ཚུན་བར་འགྲོ་འོང་ཡོད་ལ། ལྷག་ཏུ་དུས་ཆེན་དང་རྒན་པ་ཚེ་ལས་འདས་དུས་དེ་ལྟར་
ཡིན། རྒྱུ་མཚན་ནི་མེས་པོ་ནི་རྣམ་ཤེས་དང་ཤིན་ཏུ་ཐག་ཉེ་བས་སོ། །མི་ཞིག་སྐྱེས་པ་ནས་
ཤི་བའི་བར་དུ། བར་བརྒལ་གྱི་མཛད་སྒོ་རབ་དང་རིམ་པ་བརྒྱུད་དགོས་ཏེ། མཛད་སྒོ་དེ་
དག་གིས་ཁོ་དང་ཁོའི་མེས་པོའི་བར་ཐག་བསྟུང་བར་བྱེད་པ་རེད།
ཨེ་སེ་ཝུའུ་ཏུའུ་ནི་ཁོ་འཚོ་གཞེས་ཀྱི་གྲོང་ཚོའི་ནང་ལོ་ན་ཆེས་བགྲེས་པ་དེ་ཡིན། ཁོ་
ཚེ་ལས་མ་འདས་གོང་དུ། རུས་རྒྱུད་ཡོངས་སུ་ཁོ་ལས་ལོ་ན་རྒན་པ་མི་གསུམ་མ་གཏོགས་
མེད་ལ། ཁོ་དང་རབས་གཅིག་པ་ཡང་མི་བཞི་ནས་ལྔ་ཙམ་ལས་མེད། རྒན་པ་དེ་དག་ལས་
གང་རུང་ཞིག་གིས་ཕར་ཁྱོམ་ཚུར་ཁྱོམ་གྱིས་དུར་འཇུག་གི་བྲོ་འཁྲབ་ནས་མི་ཚོགས་
ཁྲོད་མངོན་དུས། ན་གཞོན་རྣམས་ལོགས་སུ་བསྣུར་བ་དང་། འུར་ཆོམ་གྱི་སྒྲ་ཡང་ཆུང་དུ་
གྱུར་འགྲོ།
འདི་ནི་འཐབ་མོ་པ་མཆོག་ཏུ་གྱུར་པ་ཞིག་གི་ཐོབ་ཐང་དང་འཚམ་པའི་འདས་
མཆོད་གཟབ་རྒྱས་ཤིག་རེད། ས་སྲོས་སུ་ཉེ་དུས། འུར་ཆོམ་དང་མེ་མདའི་སྒྲ། རྔ་རྡུང་བའི་
སྒྲ། གཏུབ་གྲི་གཡུག་ཅིང་འཕྲད་པའི་སྒྲ་སོགས་ཆེ་རུ་ཕྱིན།
ཨེ་སེ་ཝུའུ་ཏུའུ་ཡིས་མི་ཚེ་ཁྲོད་ཐོབ་ཐང་གསུམ་བླངས་མྱོང་། དེ་ནི་གྲུབ་འབྲས་དཀོན་
པོ་ཡིན། རུས་རྒྱུད་འདིར་བསྡོམས་ཚེ་ཐོབ་ཐང་བཞི་མ་གཏོགས་མེད་ལ། མི་རབས་རེའི་ནང་
དུ་མི་གཅིག་ནས་གཉིས་ལ་མ་གཏོགས་ཐོབ་ཐང་བཞི་པ་སྟེ་ཆེས་མཐོན་པོ་དེ་ཐོབ་མ་མྱོང་།
ཐོབ་ཐང་དེ་བཞི་བོ་ཐོབ་མཁན་ནི་ས་གནས་ཀྱི་མགོ་པར་འགྱུར་སྲིད། ཐོབ་ཐང་ཡོད་མཁན་
ཞིག་ཡིན་པའི་ཆ་ནས། ཨེ་སེ་ཝུའུ་ཏུའུ་ནི་མཚན་མོར་དུར་འཇུག་བྱ་དགོས་ཏེ། དཔལ་
འབར་འོད་ལམ་མེ་བ་ཞིག་སྦར་ནས་ལྐོག་གྱུར་གྱི་མཛད་སྒོ་འདི་གསལ་དགོས།
འོན་ཀྱང་མཇུག་མཐའི་ལྷིང་འཇགས་ཀྱི་མཛད་སྒོ་དེ་མ་བསྡུས་པའི་སྔོན་དུ། འུར་
ཟིང་ཆེ་རུ་ཕྱིན་ཞིང་། རྔ་སྒྲ་ལྷང་ལྷང་དུ་མི་རྣམས་སྨྱོ་ཧམ་དང་བཅས་ས་ལྡིང་གནམ་ལྡིང་
བྱེད། ཕྱོགས་བཞི་མཚམས་བརྒྱད་ཀུན་ཏུ་མེ་མདའ་འཕེན་ཞིང་། འཐབ་མོ་པ་ཚོས་གྲི་
འཕྱར་ནས་གུས་འདུད་ཞུ་བ་དང་། གྲི་ཕན་ཚུན་འཕྲད་པའི་སྒྲ་ནི་སིང་སིང་དུ་གྲགས་ཤིང་
མེ་སྟག་ལམ་ལམ་མཆེད། མཁའ་དབྱིངས་སུ་ས་རྡུལ་དང་མདའ་རྫས་ཀྱི་དྲི་མ་སྟུག་པོས་
ཁྱབ་འདུག ཏག་ཏག་སྐབས་དེ་ཤེད་དུ། ལག་པ་ཡ་གཅིག་ལས་མེད་པའི་རྣམ་ཤེས་དེས་
ལག་ཏུ་ཆུས་གང་བའི་རྫ་མ་ཞིག་བཟུང་ནས་མངོན་བྱུང་། ཁོ་གང་དུ་ཕྱིན་ན་མི་རྣམས་
ཀྱིས་ལམ་ཕྱེ་བ་དང་། འུར་ཟིང་ཡང་མཚམས་ཆད་འགྲོ། ཐ་ན་མདའ་རྫས་ཀྱི་དྲི་མ་ཡང་
སྐྱུག་མེར་ལྡང་བའི་དྲི་ངན་དེས་བདས་ཟིན། ཁོ་བྲོ་འཁྲབ་བཞིན་གོམ་པ་འགའ་ཡིས་འཆི་
རྔའི་མདུན་དུ་སླེབས། དེ་ནས་འདས་པོའི་བེམ་པོར་གྱེས་ཕྱག་ཕུལ།
“ཨེ་སེ་ཝུའུ་ཏུའུ།” ཁོས་མགྲིན་སྦུག་ལས “གལ་ཏེ་ཁྱོད་ནི་མི་ཚེ་འདིར་དབུལ་
ཞིང་ཕོངས་ཚེ། སྐྱེ་བ་ཕྱི་མར་ངས་ཁྱོད་རང་ཕྱུག་པོར་འགྱུར་བའི་སྨོན་ལམ་འདེབས། འོན་
ཀྱང་ཁྱོད་ནི་མི་ཚེ་འདིར་འབྱོར་ཕྱུག་ཀུན་ནས་རྒྱས། གལ་ཏེ་ཁྱོད་མི་ཚེ་འདིར་སྡར་མ་
ཞིག་ཡིན་ཚེ། སྐྱེ་བ་ཕྱི་མར་ངས་ཁྱོད་ལ་དཔའ་ངར་རྒྱས་པའི་སྨོན་ལམ་འདེབས། འོན་
ཀྱང་ཁྱོད་ནི་མ་གཞི་ནས་ཞུམ་པ་མེད་པའི་དཔའ་བོ་ཞིག་རེད། གལ་ཏེ་ཁྱོད་ནི་ཚེ་ཚད་སྔ་
མོ་ནས་རྫོགས་པ་ཞིག་ཡིན་ཚེ། སྐྱེ་བ་ཕྱི་མར་ངས་ཁྱོད་རང་ཚེ་ཐག་རིང་བའི་སྨོན་ལམ་
འདེབས། འོན་ཀྱང་ཁྱོད་ནི་ཚེ་ལོ་མཐར་ཕྱིན་སོང་། གལ་ཏེ་ཁྱོད་ནི་སྐུ་ཚེ་རྫོགས་པ་ཡིན་ན།
ཁྱོད་རང་བདེ་བར་བཞུད་རོགས། འོན་ཀྱང་གལ་ཏེ་ཁྱོད་ནི་གཞན་གྱིས་བཀྲོངས་པ་ཡིན་
ཚེ། ཁྱོད་ཀྱིས་མི་དེ་སྐད་ཅིག་ཙམ་ལའང་བདེ་བར་སྡོད་དུ་མ་འཇུག” ཁོས་བཤད་ཚར་
རྗེས་བྲོ་འཁྲབ་བཞིན་ལོག་སོང་།
རྔ་རྡུང་བ་དང་བྲོ་འཁྲབ་པ་ཡང་བསྐྱར་མགོ་བརྩམས་ཤིང་། རིམ་གྱིས་འཁྲུག་ཆ་ཇེ་
དོད་དུ་གྱུར། མཚན་མོ་བསླེབ་ལ་ཉེ་བས་འདས་མཆོད་བསྒྲུབ་ལ་རན་སོང་། མེ་མདའི་སྒྲ་
ཕྱོགས་བཞི་ནས་གྲག་འོངས་ཤིང་སྒྱོགས་སྒྲས་གནམ་ས་འགད་སྙམ་གྱིས་འདས་པོར་མཐའ་
མཇུག་གི་གུས་འདུད་ཞུ། གློ་བུར་དུ། མགོ་ཡོམ་འཁོར་ཞིང་མིག་དབང་འཁྲུལ་བར་བྱེད་
པའི་འུར་ཟིང་ཁྲོད། ཨག་སྐད་ཅིག་དང་མི་རྣམས་དངངས་ཤིང་སྐྲག་པའི་འབོད་པ་ཞིག་
བརྒྱུད་ཡོང་། དེ་ནི་ཟློས་སྔགས་ཀྱིས་ཚོད་འཛིན་བྱས་པ་ཇི་བཞིན་མི་རྣམས་ཁུ་སིམ་མེར་
གྱུར། མི་ཚོགས་དབུས་སུ་བྱིས་པ་ཞིག་ཁྲག་ནང་དུ་འགྱེལ་འདུག་ལ། དེ་ནི་འདས་པོའི་ལོ་
ན་བཅུ་དྲུག་ལ་སླེབས་པའི་བུ་རེད། ཁོ་མ་གཞི་རང་གི་སྤུན་མཆེད་དང་ཕ་གཅིག་མ་མི
གཅིག་པའི་སྤུན་མཆེད་ཚོ་དང་ལྷན་ཅིག་སྲོལ་རྒྱུན་གྱི་གྱེས་བྲོ་འཁྲབ་ཀྱིན་ཡོད་མོད། ཨོ་
གུང་ཁ་ཝོའི་མེ་མདའ་ལས་སྟབས་མ་ལེགས་པར་མདེའུ་ཤོར་ཏེ། ལྕགས་ལེབ་ཅིག་བྱིས་པ་
དེའི་བྲང་ལ་ཟུག་སོང་།
དེ་དང་བསྟུན་ནས་ཝུའུ་མུའུ་ཨོ་ཧྥེ་ཡའི་ལོ་རྒྱུས་སྟེང་བྱུང་མ་མྱོང་བའི་ཟང་ཟིང་ཆེན་
པོ་བྱུང་། ཡིད་སེམས་སྐྱོ་བའི་འཆི་བ་རྟག་ཏུ་འབྱུང་མོད། འོན་ཀྱང་དེ་ལྟ་བུའི་དོན་དག་
གཏན་ནས་བྱུང་མ་མྱོང་།
ཨོ་གུང་ཁ་ཝོར་ཐར་ལམ་གཅིག་ལས་མེད་དེ། དེ་ནི་རུས་རྒྱུད་འདི་ལས་འབྲོ་རྒྱུ་དེ་
ཡིན། རུས་རྒྱུད་གཅིག་པའི་མི་བསད་པ་ནི་ས་བདག་ཨ་མར་ཕོག་ཐུག་བཏང་བ་ལས་མ་
འདས་པས། ཉེས་ཆད་འདི་བསགས་པའི་མི་ངེས་པར་དུ་རང་ཡུལ་དང་རིང་དུ་གྱེས་དགོས།
ཉེས་ཆད་འདིའི་རིགས་ལ་ཕོ་མོ་གཉིས་འདུས་ཏེ། ཨོ་གུང་ཁ་ཝོས་མོ་ཉེས་བསགས་པ་རེད།
རྒྱུ་མཚན་ནི་ཐེངས་འདིའི་ཉེས་པ་ནི་སྣང་མེད་ཀྱི་དབང་གིས་བསགས་པ་ཡིན་པས། ཁོ་ལོ་
བདུན་གྱི་རྗེས་སུ་ད་གཟོད་རུས་རྒྱུད་ནང་ལོག་ཆོག་པ་རེད།
མཚན་མོ་དེར། ཁོས་ཁྱིམ་གྱི་དངོས་པོ་རིན་ཐང་ཅན་རྣམས་མགོར་བཏེགས་ཆོག་
པའི་རྡོག་ཁྲེས་རེ་རེར་བསྐྱུར། ཁོའི་ཆུང་མ་རྣམས་སེམས་སྡུག་སྟེ་ངུད་མོ་བྱེད་ཅིང་། བྱིས་
པ་ཚོས་ཅི་བྱུང་ཆ་མ་འཚལ་ནའང་། མི་རྒན་རྣམས་ཀྱིས་ཕྱི་ཕྱིར་འབྲངས་ཏེ་ངུ་འབོད་བྱེད།
ཨོ་པི་ཨེ་ལི་ཁ་དང་གྲོགས་པོ་གཞན་པ་ལྔ་དྲུག་ཙམ་ཁོའི་ཁྱིམ་དུ་ཡོང་ནས་རོགས་རམ་
དང་སེམས་གསོ་བྱེད། ཁོ་ཚོས་ཐེངས་བརྒྱད་དགུ་ཙམ་ཕར་རྒྱུག་ཚུར་རྒྱུག་བྱས་ཏེ་ཨོ་གུང་
ཁ་ཝོའི་ཤིང་འབྲས་མུའུ་ཧྲུའུ་ཚང་མ་ཨོ་པི་ཨེ་ལི་ཁའི་འབྲུ་མཛོད་དུ་བླུགས། ཐོ་རངས་བྱ་
ཕོའི་བྱ་སྐད་མ་གྲག་གོང་ནས་ཨོ་གུང་ཁ་ཝོས་ཁྱིམ་ལ་འཁྲེང་བའི་སེམས་པ་བསྣམས་ནས་
ཁོའི་མ་ཡུམ་གྱི་ཕ་ཡུལ་ལ་བྲོས་བྱོལ་དུ་ཆས། དེ་ནི་མིང་ལ་སུ་པང་ཐཱ་ཟེར་བའི་གྲོང་ཚོ་
ཆུང་ཆུང་ཞིག་ཡིན་ལ། ཨེན་པའེ་ནོའི་ས་མཚམས་དང་འབྲེལ་ཡོད།
ནམ་གསལ་མ་ཐག འཐབ་མོ་པའི་ཆོས་གོས་མནབས་པའི་མི་སྐོར་ཞིག་ཨེ་སེ་ཝུའུ་
ཏུའུ་ཡི་ཁྱིམ་ནས་ཆས་ཏེ་ཨོ་གུང་ཁ་ཝོ་ཚང་དུ་དམག་རྒྱག་ཏུ་སླེབས། ཁོ་ཚོས་ཁོའི་སྤྱིལ་བུ་
མེར་བསྲེགས་ཤིང་། ཁོའི་སྒོ་ར་བསློགས། ཕྱུགས་ཟོག་བསད། འབྲུ་མཛོད་བརླགས། དེ་ནི་
ས་བདག་ཨ་མས་དྲང་བདེན་ངང་ཤན་འབྱེད་བྱས་པ་ཡིན་ཞིང་། ཁོ་ཚོ་ནི་ས་བདག་ཨ་མའི་
ཕོ་ཉ་ཙམ་མོ། །ཁོ་ཚོ་ཨ་གུང་ཁ་ཝོར་སེམས་གཏིང་ནས་སྡང་བ་མིན། མི་དེ་དག་གི་ཁྲོད་དུ་
ཁོའི་ཆེས་སྙིང་ཉེ་བའི་གྲོགས་པོ་ཨོ་པི་ཨེ་ལི་ཁ་ཡང་ཡོད། ཁོ་ཚོ་ནི་ཨོ་གུང་ཁ་ཝོས་རུས་
རྒྱུད་གཅིག་པའི་མིའི་ཟུངས་ཁྲག་གིས་སྦགས་པའི་ཡུལ་འདི་བཀྲུ་རུ་ཡོང་བ་ཡིན།
ཨོ་པི་ཨེ་ལི་ཁ་ནི་དོན་དག་ཅི་ལ་འཕྲད་ཀྱང་བསམ་གཞིག་གཏོང་བར་མོས་མཁན་
ཞིག་ཡིན། ཁོ་རང་གི་སྤྱིལ་བུར་བསྡད་དེ་གྲོགས་པོའི་མགོར་ཆག་སྒོ་ཡོང་བར་སེམས་ཁྲལ་
བྱེད། མི་ཞིག་གིས་མཉམ་མ་བཞག་པར་བསགས་པའི་ཉེས་པ་ཞིག་ལ་འདི་འདྲའི་ཆད་པ་
ལྕི་མོ་གཅོད་དོན་ཅི་ཡིན་ནམ། ཁོས་ཡུན་རིང་བོར་འདང་བརྒྱབ་ཀྱང་ལན་མ་རྙེད། བསམ་
གཞིག་ནི་ལྡོག་སྟེ་ཆུ་བོ་བཞིན་རྙོག་པར་གྱུར། ཁོའི་ཡིད་ལ་ཆུང་མས་བཙས་པའི་ཕྲུ་གུ་
མཚེས་མ་དེ་དྲན་བྱུང་། ཁོས་ཁོ་གཉིས་དོར། ཁོ་ཚོས་ཉེས་པ་ཅི་ཞིག་བསགས་ཡོད་དམ། ས་
བདག་ཨ་མས་ཁོ་གཉིས་ཀྱིས་ས་གཞིར་ཕོག་ཐུག་བཏང་བས། ངེས་པར་རྩ་མེད་དུ་གཏང་
དགོས་ཟེར། གལ་ཏེ་རུས་རྒྱུད་ཀྱིས་རླབས་ཆེ་བའི་ས་བདག་ཨ་མར་ཕོག་ཐུག་བཏང་བའི་
དོན་དག་ཐག་གཅོད་མ་བྱས་ཚེ། ལྷ་ཡི་ཁོང་ཁྲོ་ཡུལ་ཁོངས་ཡོངས་ཀྱི་མགོར་ལྷུང་བ་ལས།
ཉེས་པ་གསོག་མཁན་ཁོ་ན་ཉིད་མ་ཡིན། རྒན་པ་ཚོས་བཤད་མྱོང་སྟེ། མཛུ་གུ་གཅིག་ལ་
སྣུམ་འགོས་ཚེ། མཛུ་གུ་གཞན་དག་ཀྱང་སྦགས་པར་བྱེད།

ལེའུ་གཉིས་པ།

༡༤
ཨོ་གུང་ཁ་ཝོར་ཁོའི་ཨ་མའི་ཨེན་པང་ཐཱ་རུ་ཡོད་པའི་ཤ་ཉེ་འབྲེལ་ཚོས་སྣེ་ལེན་
ལེགས་པོ་གནང་བྱུང་། ཁོར་སྣེ་ལེན་བྱེད་མཁན་བགྲེས་པོ་དེ་ནི་ཁོའི་ཨ་མའི་ནུ་བོ་ཡིན།
ཁྱིམ་རྒྱུད་ཁྲོད་འཚོ་བཞུགས་གནང་མཁན་གྲས་ཀྱི་ཆེས་རྒན་པ་ཡང་ཡིན། ཁོའི་མིང་ལ་
ཝུའུ་ཁྲེན་ཏུའུ་ཟེར། ལོ་སུམ་ཅུའི་སྔོན་དུ། ཨོ་གུང་ཁ་ཝོའི་ཨ་མའི་བེམ་པོ་ཕ་ཡུལ་དུ་དྲུད་
ནས་ཁོའི་གཉེན་ཉེ་ཚོ་དང་མཉམ་དུ་དུར་འཇུག་བྱེད་དུས། མོའི་མདུན་བསུ་མཁན་ཡང་
ཁོ་ཡིན། དེ་དུས་ཨོ་གུང་ཁ་ཝོ་ནི་ད་དུང་བྱིས་པ་ཆུང་ཆུང་ཞིག་ཡིན། ཝུའུ་ཁྲེན་ཏུའུ་ཡིས་
ཨོ་གུང་ཁ་ཝོས “ཨ་མ། ཨ་མ། ཨ་མ་བུད་སོང” ཞེས་ངུ་ངག་བྱེད་བཞིན་མི་རབས་བར་
བརྒྱུད་པའི་གྱེས་བྲལ་གྱི་གཏམ་བཤད་པ་གསལ་བོར་དྲན་བཞིན་འདུག
དེ་ནི་ལོ་ངོ་མང་པོའི་སྔ་རོལ་གྱི་དོན་དག་རེད། དེ་རིང་ཨོ་གུང་ཁ་ཝོ་གནས་འདིར་
ལྷགས་པ་ནི་ཨ་མ་བསྐྱལ་ནས་གཉེན་ཉེ་ཚོ་དང་མཉམ་དུ་དུར་འཇུག་བྱེད་དུ་ཡོང་བ་མིན་
པར། ཁྱིམ་གང་བོ་སྟེ་ཆུང་མ་གསུམ་པོ་དང་བྱིས་པ་བཅུ་གཅིག་པོ་ཁྲིད་ནས་ཨ་མའི་ཕ་
ཡུལ་དུ་བཙན་བྱོལ་དུ་ཡོང་བ་ཡིན། ཝུའུ་ཁྲེན་ཏུའུ་ཡིས་ཨོ་གུང་ཁ་ཝོས་ཁྱིམ་མི་རྣམས་
ཁྲིད་ཅིང་། གདོང་ལ་སྐྱོ་གདུང་དང་ཆད་སྣང་གིས་ཁེངས་པ་མཐོང་མ་ཐག ཁོས་དོན་དག་
ཅི་ཞིག་བྱུང་ཟིན་པ་རྟོགས་པས་ཅི་ཡང་མ་དྲིས། ཉིན་གཉིས་པར་ཨོ་གུང་ཁ་ཝོས་ད་གཟོད་
ཁོར་དོན་དག་གི་བྱུང་རིམ་མཐའ་དག་གསལ་བོར་བཤད། རྒད་པོས་ཁ་ཅི་ཡང་མི་གྲག་
པར་ཁོའི་གཏམ་ལ་ཉན་ཚར་རྗེས་དབུགས་རིང་ཞིག་ཤོར་སོང་། ཁོས “དེ་ནི་བུད་མེད་ཀྱི་
ཉེས་པ་རེད” ཟེར་ཞིང་། དེ་ནས་དགོས་ངེས་ཀྱི་ཆོ་ག་དང་མཆོད་རྫས་གྲ་སྒྲིག་བྱས།
ཨོ་གུང་ཁ་ཝོའི་ཉེ་འབྲེལ་གྱིས་ཁོར་ས་ཞིང་ཞིག་གནང་སྟེ་དེའི་སྟེང་དུ་ར་སྐོར་བརྡུང་
དུ་བཅུག དེ་ནས་ཡང་ཁོར་ཞིང་ས་འགའ་བྱིན། ཨ་མའི་ཉེ་འབྲེལ་ཚོའི་རོགས་རམ་འོག
ཁོས་དབུས་ཁང་ཞིག་ཕུབ་ཅིང་། ཆུང་མ་གསུམ་པོར་རང་རང་གི་སྤྱིལ་བུ་རེ་ཕུབ། དེ་ནས་
ཁོས་རང་གི་སྲུང་མ་དང་མེས་པོའི་མཚན་བྱང་གོ་སྒྲིག་བྱས། ཝུའུ་ཁྲེན་ཏུའུ་ཡི་བུ་ལྔ་བོས་
ཁོར་ཤིང་འབྲས་མུའུ་ཧྲུའུ་སུམ་བརྒྱ་རེ་བྱིན་ནས་སྤུན་མཆེད་འདིར་ཞིང་ས་གསར་པ་སློག་
རོགས་བྱས། ཆར་བ་དང་པོ་བབས་མ་ཐག་རྨོ་འདེབས་ཀྱི་མགོ་བརྩམ་དགོས།
ཆར་གཞི་ནས་བབས་བྱུང་། ཆར་གློ་བུར་དུ་བབས་ཤིང་འབབ་ཚད་ཧ་ཅང་ཆེ། ཟླ་
བ་གཉིས་གསུམ་ཙམ་གྱི་རིང་དུ། ཉི་མ་ཇེ་དྲོ་ནས་ཇེ་དྲོར་དང་། མཇུག་མཐར་ས་གཞིའི་
སྟེང་དུ་མེ་ལྕེ་གཅོལ་བ་དང་འདྲ། རྩྭ་ཕྲན་རྣམས་ཚིག་སྟེ་སེར་པོར་བསྒྱུར། རྡོག་འོག་གི་
བྱེ་ཟེགས་ནི་མེས་བསྲེགས་པའི་ཐལ་དམར་དང་འདྲ། དུས་ཚིགས་བཞི་བོར་སྔོ་ལྗང་ངེར་
ཡོད་པའི་སྡོང་བོ་དག་གིས་ལུས་ལ་ཐལ་རྡུལ་འདྲེས་མའི་ཕྱི་ལཱ་སྨུག་སེང་ངེ་བ་རེ་གཡོགས་
འདུག བྱ་བྱིའུ་རྣམས་ཀྱིས་ནགས་ཚལ་དུ་ཅ་ཅོ་སྒྲོག་མཚམས་ཆད་ཅིང་། ས་གཞིས་
ཕྱོགས་བཞིར་བརྒྱུགས་པའི་དྲོད་རླབས་ཁྲོད་ཉལ་ནས་དབུགས་རིང་ནར་ནར་འབྱིན། རྗེས་
སུ་འབྲུག་སྒྲ་ལྡིར་ལྡིར་དུ་གྲག་བྱུང་། དེ་ནི་ཞེ་སྡང་དང་སྐམ་ཐན་ཆེ་བའི་འབྲུག་སྒྲ་ཞིག་
སྟེ། ཆར་དུས་ཀྱི་གདངས་དམའ་ཞིང་ཆུ་བཞུར་བ་ལྟ་བུའི་འབྲུག་སྒྲ་དང་མི་མཚུངས། རླུང་
དམར་ཤུགས་ཀྱིས་ལྡང་སྟེ་མཁའ་དབྱིངས་སུ་ས་རྡུལ་འཐིབས་ཤིང་། རླུང་ཤུགས་ཆེན་པོས
ཏ་ལའི་ལྗོན་པ་བསྐུལ་ནས་ཤིག་ཤིག་འདར། ལྗོན་ལོ་རྣམས་རླུང་དང་བསྡེབས་ནས་ག་སར་
བྲུལ་བས། དེ་ནི་སྐྲ་ལོ་བསམ་གཟས་ནས་ངོ་མཚར་ཅན་དུ་ཤད་པ་དང་ཨ་ན་མ་ན་རེད།
ཆར་གཞི་ནས་བབས་བྱུང་། དེ་ནི་སེར་བ་རྡོག་པོ་རེ་རེ་སྟེ། མི་རྣམས་ཀྱིས་དེ་
ལ “གནམ་ཆར་གྱི་ཚི་གུ” ཞེས་བརྗོད། སེར་བ་ནི་ཤིན་ཏུ་སྲ་མོ་ཡིན་པས་མགོར་ཕོག་
ཚེ་ན་ཁོལ་དྲག་ཏུ་བསྐྱེད། ཡིན་ནའང་ན་གཞོན་རྣམས་ནི་དགའ་སྟེ་གང་སར་རྒྱུག་ཅིང་
འཐུས་ཏེ་ཁ་ནང་ནས་ཞུ་རུ་འཇུག
ས་གཞི་ཅང་མ་འགོར་བར་སད་ཅིང་། ནགས་ཚལ་ཁྲོད་ཀྱི་བྱ་རྣམས་ཕྱོགས་བཞིར་
འཕུར་ཏེ་སྐད་སྙན་ལྷང་ལྷང་སྒྲོག་ལ། རྩྭ་རྩི་ཤིང་གི་ལྗང་ཞིང་ནེམ་པའི་དྲི་བསུང་མཁའ་
དབུགས་ཁྲོད་ཁྱབ། ཆར་བ་ཆེན་པོ་ངང་གིས་འགྱུར་ཏེ་ཆར་བ་ཆུང་ངུར་གྱུར། བྱིས་པ་རྣམས་
ཆར་ལ་གཡོལ་ས་འཚོལ་བར་རྒྱུག མི་རྣམས་ཀྱི་སེམས་པ་སྤྲོ་དགའི་དཔལ་ལ་དྲངས།
ཨོ་གུང་ཁ་ཝོས་བཟའ་མི་གང་བོའི་སྣེ་ཁྲིད་དེ་དཀའ་སྤྱད་འབད་བརྩོན་གྱིས་ཞིང་
ས་གསར་པ་རྨོས། ཁོས་བསྐྱར་དུ་འཚོ་བའི་མགོ་རྐང་བསྒྲིགས་ཀྱང་། གཞོན་པའི་དུས་ཀྱི་
སྟོབས་ཤུགས་དང་སྤྲོ་སྣང་ཡལ་འདུག དེ་ནི་མི་ཞིག་ན་སོ་རྒས་དུས་ལག་གཡོན་པས་ལས་
ཀ་ལས་རྒྱུ་སྦྱོང་བརྡར་བྱེད་པ་དང་ཀུན་ནས་འདྲ། ངལ་རྩོལ་གྱིས་ཁོ་ལ་དེ་སྔ་ནང་བཞིན་
གྱི་སྤྲོ་སྣང་སྦྱིན་མི་ཐུབ། ཁོམ་ལོང་གི་སྐབས་སུ། ཁོ་གཉིད་མ་སད་ཀྱིས་ཁུ་སིམ་མེར་སྡོད།
ཁོའི་ཚེ་སྲོག་ཁྲོད་རང་ཉིད་རུས་རྒྱུད་ཁྲོད་ཀྱི་གཙོ་འཛིན་དུ་འགྱུར་བའི་ཧམ་སེམས་
ཀྱིས་བརྟས་མྱོང་། དེ་ནི་ཚེ་སྲོག་གི་སྒུལ་ཤུགས་ཡིན། ཁོའི་དམིགས་འབེན་ཅུང་ཟད་ཀྱིས་
མངོན་འགྱུར་བྱུང་། ཡིན་ནའང་། ད་ལྟ་ཡོད་ཚད་ཚར་སོང་། ཁོ་རུས་རྒྱུད་ཁྲོད་ནས་རྒྱང་
དུ་སྤྱུགས། དེ་ནི་ཉ་མོ་ཞིག་བྱེ་ཐང་སྐམ་པོར་གཡུགས་པ་དང་ཅི་ཁྱད། ད་ནི་དབུགས་རྟ་རྔ་
ཙམ་ལས་མི་འདུག ཁོའི་སྲུང་མ་ནི་བྱ་གཞག་རླབས་ཆེན་སྒྲུབ་པར་མི་འཚམ་པ་གསལ་
བོར་རྟོགས་ཐུབ། ཡིན་ནའང་མི་ནི་རང་གི་སྲུང་མའི་ལས་དབང་ལས་བརྒལ་ཐབས་མེད་
པ་ཡིན། རྒན་པ་ཚོས་བཤད་རྒྱུར། གལ་ཏེ་མི་ཞིག་གིས “རེད” ཅེས་བཤད་ཚེ། ཁོའི་ལྷ་
ཡིས་ཀྱང “རེད” ཅེས་བརྗོད། འོན་ཀྱང་གཏམ་འདིར་རློམ་མི་རུང་། ཁོའི་གནས་ཚུལ་ལ་
གཞིགས་ཚེ། ཁོ་རང་གིས “རེད” ཅེས་བཤད་ཀྱང་། ཁོའི་སྲུང་མས “མིན” ཟེར།
བགྲེས་པོ་ཝུའུ་ཁྲེན་ཏུའུ་ཡིས་ཨོ་གུང་ཁ་ཝོའི་སེམས་པ་སྔར་ནས་འཁྱགས་ཟིན་པ་
ཤེས་པས། བགྲེས་པོའི་སེམས་པ་ཤིན་ཏུ་སྐྱོ་བར་གྱུར། ཁོས་དབྱི་ས་དབྱི་ཧྥེ་ཡི་ཆོ་ག་
རྫོགས་རྗེས་ཁོར་སེམས་གསོ་ལེགས་པོ་ཞིག་བྱ་རྒྱུ་གྲ་སྒྲིག་བྱས།
ཝུའུ་ཁྲེན་ཏུའུ་ཡི་བྱིས་པ་ལྔ་བོའི་ཁྲོད་ཀྱི་ཐ་ཆུང་སྟེ་ཨ་རྨི་ཁ་ཝོས་ཆུང་མ་གསར་པ་
ཞིག་ལེན་བཞིན་པའི་སྒང་ཡིན། བག་གསར་གྱི་རྒྱུ་རིན་སྔར་ནས་སྤྲད་ཟིན་པས་མཇུག་
མཐའི་ཆོ་ག་བསྒྲུབ་པར་བསྒུགས་ཡོད། ཨོ་གུང་ཁ་ཝོ་ཨེན་པང་ཐཱར་མ་ཡོང་བའི་ཟླ་གཉིས་
ཙམ་གྱི་སྔོན་དུ། ཨ་རྨི་ཁ་ཝོ་དང་ཁོའི་ཁྱིམ་མིས་ཏ་ལའི་ཆང་སྔར་ནས་བག་གསར་གྱི་ནང་
མིར་སྤྲད་ཟིན། ད་ནི་མཇུག་མཐའི་ཆོ་ག་སྒྲུབ་པའི་དུས་སུ་བབས་ཡོད།
ཝུའུ་ཁྲེན་ཏུའུ་ཡི་གནས་ལ་བྱིན་ཟིན་པའི་བུ་མོ་རྣམས་ཁྱིམ་དུ་ལོག་ནས་འདུ་
འཛོམས་ལ་ཞུགས། བུ་མོ་ཁ་ཤས་རྒྱང་རིང་གི་གྲོང་ཚོར་གནས་ལ་སོང་ཡོད་པས། ལམ་
ཐག་ཧ་ཅང་རིང་བོ་བརྒྱུད་དགོས། ཝུའུ་ཁྲེན་ཏུའུ་ཡི་བུ་མོ་ཆེ་མགོ་ཨོ་པའོ་ཏོ་ནས་ལོག་
ཅིང་ཧ་ལམ་ཉིན་ཕྱེད་ཙམ་དུ་ཡོང་། ཝུའུ་ཁྲེན་ཏུའུ་ཡི་ཚ་མོ་རྣམས་ཀྱང་སླེབས། འདི་ནི་མི་
གཅིག་ཀྱང་ཆད་མི་རུང་བའི་ཝུའུ་མུའུ་ཨ་ཏའི་འདུ་འཛོམས་ཤིག་ཡིན་ལ། འདི་ལྟ་བུའི་
འདུ་འཛོམས་ནི་ཁྱིམ་ནས་མི་ཤི་བའམ་གཉེན་བསྒྲིག་དུས་ད་གཟོད་སྡུད་པ་ཡིན། ཁོ་ཚོ་
བསྡོམས་པས་མི་ཉེར་གཉིས་ཡོད།
བུད་མེད་རྣམས་ཐང་དུ་ཟླུམ་གཟུགས་སུ་འཁོད་ཅིང་། བག་གསར་གྱིས་ལག་གཡས་
པས་མོ་བྱ་ཞིག་བཟུང་སྟེ་དཀྱིལ་དུ་ཙོག ཝུའུ་ཁྲེན་ཏུའུ་མོའི་གན་དུ་བསྡད་འདུག་ལ།
ལག་ཏུ་ཁྱིམ་རྒྱུད་ཀྱི་འཁར་བ་དེ་ཐོགས་ཡོད། སྐྱེས་པ་གཞན་དག་ཟླུམ་དབྱིབས་ཀྱི་ཕྱི་རོལ་
ཏུ་འགྲེངས་ནས་ལྟ། ཁོ་ཚོའི་ཆུང་མ་རྣམས་ཀྱང་དེ་བཞིན་ནོ། །དེ་དུས་ས་སྲོས་ཀྱི་སྐབས་ཏེ་
ཉི་མ་ནུབ་རིར་ཡོལ་མ་ཐག་ཡིན།
ཝུའུ་ཁྲེན་ཏུའུ་ཡི་བུ་མོ་ཆེ་མགོ་ཨེན་ཅི་ཏི་ཡིས་བག་གསར་ལ་དྲི་བ་འདི་འདྲ་ཞིག་
བཏོན་བྱུང་བ་སྟེ།
“ཡིད་ལ་གསལ་བོར་འཛིན་རོགས། གལ་ཏེ་ཁྱོད་ཀྱིས་དྲང་མོར་མ་བཤད་ན། ཁྱོད་
ཀྱིས་ཕྲུ་གུ་བཙའ་དུས་སྡུག་ལྕི་མོ་འདེགས་དགོས་པ་མ་ཟད་ཚེ་སྲོག་ཀྱང་ཤོར་འགྲོ།”
མོས “ངའི་སྤུན་ཟླས་ཁྱོད་དང་གཉེན་བསྒྲིག་པའི་བསམ་ཚུལ་བསྟན་པ་ནས། ཁྱོད་སྐྱེས་
པ་ག་ཚོད་དང་མཉམ་དུ་ཉལ་མྱོང” ཟེར།
“གཅིག་ལའང་ཉལ་མ་མྱོང་།” མོས་དེ་ལྟར་ལན་བཏབ།
“དྲང་མོར་ཤོད།” བུད་མེད་གཞན་དག་གིས་མོར་བསྐུལ་བྱུང་།
“གཅིག་ལའང་ཉལ་མ་མྱོང་ངམ།” ཨེན་ཅི་ཏིས་དྲིས་བྱུང་།
“གཅིག་ལའང་ཉལ་མ་མྱོང་།” མོས་དེ་ལྟར་ལན་བཏབ།
“དེས་ན་ཁྱོད་ཀྱིས་ངའི་མེས་པོའི་འཁར་བར་མནའ་སྐྱོལ།” ཝུའུ་ཁྲེན་ཏུའུ་ཡིས་དེ་
སྐད་བཤད།
ཝུའུ་ཁྲེན་ཏུའུ་ཡིས་མོའི་ལག་ནས་མོ་བྱ་བླངས་ཏེ་གྲིས་སྐེ་བཅད་ཅིང་། ཁྲག་ཐིགས་
འགའ་མེས་པོའི་འཁར་བའི་སྟེང་བྱུགས།
ཉིན་དེར། ཨ་རྨི་ཁ་ཝོས་བག་གསར་ཁྲིད་ནས་རང་གི་སྤྱིལ་བུར་ལོག་ཅིང་མོ་ནི་ཁོའི་
ཆུང་མར་གྱུར། ཝུའུ་ཁྲེན་ཏུའུ་ཡི་བུ་མོ་རྣམས་དེ་མ་ཉིད་དུ་ཕྱིར་གནས་ཡུལ་དུ་མ་སོང
བར་གཉེན་ཉེ་ཚོ་དང་ལྷན་དུ་ཉིན་འགར་བསྡད།
ཉིན་གཉིས་པར། ཝུའུ་ཁྲེན་ཏུའུ་ཡིས་ཁོའི་བུ་དང་བུ་མོ། ཚ་བོ་ཨོ་གུང་ཁ་ཝོ་བཅས་
མཉམ་དུ་བསྡུས། སྐྱེས་པ་ཚོས་རང་རང་གིས་ཁུར་ཡོང་བའི་པགས་གདན་ཐང་ལ་བཏིངས་
ནས་ཙོག་ཅིང་། བུད་མེད་རྣམས་རྩྭ་གདན་ཞིག་བཏིངས་ཡོད་པའི་ས་འབུར་དེའི་སྟེང་དུ་
བསྡད། ཝུའུ་ཁྲེན་ཏུའུ་ཡིས་དཀར་པོར་གྱུར་པའི་སྨ་རར་བྱིལ་བྱིལ་གནང་ཞིང་སོ་བརྡར་
ཙམ་བྱས་རྗེས་བག་དྲོ་དང་གཟབ་ནན་སྒོས་སྐད་ཆ་བཤད་མགོ་བརྩམས།
“ངའི་སྐད་ཆ་གཙོ་བོ་ཨོ་གུང་ཁ་ཝོར་བཤད་པ་ཡིན།” ཁོས “འོན་ཀྱང་ཁྱོད་ཚོ་
ཀུན་པོས་ངས་བཤད་པ་ཡིད་ལ་འཛིན་རོགས། ང་ནི་རྒན་པ་ཞིག་ཡིན། ཁྱོད་ཚོ་ཀུན་པོ་
བྱིས་པ་ཡིན། འཇིག་རྟེན་གྱི་འགྲོ་ལུགས་ཁྱོད་ཚོ་ལས་ངས་ཤེས་པ་མང་། གལ་ཏེ་ཁྱོད་ཚོའི་
ཁྲོད་ནས་རང་གིས་ཤེས་པ་མང་འདོད་མཁན་ཡོད་ན་བཤད་ཆོག” ཁོས་དེ་ལྟར་བཤད་
རྗེས་ཡུད་ཙམ་ལ་ཁ་རོག་གེར་བསྡད། མི་གཅིག་གིས་ཀྱང་ཁ་མ་གྲག
“ཨོ་གུང་ཁ་ཝོ་ད་ལྟ་ང་ཚོ་དང་མཉམ་དུ་སྡོད་དོན་ཅི་ཡིན་ནམ། འདི་ནི་ཁོའི་རུས་
རྒྱུད་དུ་མི་གཏོགས། ང་ཚོ་ནི་ཁོའི་མ་ཁོངས་ཀྱི་ཤ་ཉེ་ཙམ་ཡིན། ཁོ་ནི་ཡུལ་འདིའི་མིན། ཁོ་
ནི་ཡུལ་འཁྱར་པ་ཞིག་སྟེ། ཡུལ་གཞན་དུ་ལོ་ངོ་བདུན་ལ་སྡོད་པའི་ཆད་པ་ཕོག་པ་རེད། དེ་
བས་ཁོ་སེམས་སྡུག་སྟེ་བློ་རྩ་ཉམས་པར་གྱུར། འོན་ཀྱང་ང་ལ་དྲི་བ་ཞིག་འདྲི་རྒྱུ་ཡོད། ཨོ་
གུང་ཁ་ཝོ། ང་ཚོས་བྱིས་པར་མིང་འདོགས་དུས་མིང་ཡིག་ཁྲོད་རྒྱུན་དུ་མཐོང་བ་ནི་ཨེན་
ལི་ཁ་ཡིན་པའི་རྒྱུ་མཚན་ཅི་ཡིན། དེ་ནི ‘མ་ཡུམ་ནི་ཆེས་བླ་ན་མེད་པ་དེ་ཡིན’ ཞེས་
པའི་དོན་རེད། ཁྱོད་ཀྱིས་དེའི་དོན་ང་ལ་བཤད་ཆོག་གམ། ང་ཚོས་སྐྱེས་པ་ནི་ཁྱིམ་ཚང་
ཞིག་གི་ཀ་རྟེན་ལྟ་བུ་ཡིན་པ་ཤེས། ཆུང་མ་རྣམས་ཀྱིས་ཁོའི་བཀའ་ལ་མཉན་དགོས། ཕྲུ་གུ་
ཞིག་བཙས་ཚེ་ཁོའི་ཕ་དང་ཕའི་ཁྱིམ་རྒྱུད་དུ་གཏོགས་པ་ལས་མ་དང་མའི་ཁྱིམ་རྒྱུད་དུ་མི་
གཏོགས། སྐྱེས་པ་ཞིག་ཁོའི་ཕའི་ཕ་ཡུལ་ལ་གཏོགས་པ་ལས་མའི་ཕ་ཡུལ་དུ་མི་གཏོགས།
དེ་ལྟ་ནའང་། ང་ཚོས་བྱིས་པར་མིང་འདོགས་དུས་ཨེན་ལི་ཁ་སྟེ ‘མ་ཡུམ་ནི་ཆེས་བླ་ན་
མེད་པ་དེ་ཡིན’ ཞེས་འདོགས། འདི་ནི་ཅིའི་ཕྱིར་ཡིན་ནམ།”
མི་རྣམས་ཁ་ཁུ་སིམ་པོར་ལུས། ཝུའུ་ཁྲེན་ཏུའུ་ཡིས “ཨོ་གུང་ཁ་ཝོས་ང་ལ་ལན་
ཐོབས” ཟེར།
“ངས་ལན་མི་ཤེས།” ཨོ་གུང་ཁ་ཝོས་དེ་ལྟར་བཤད།
“ཁྱོད་ཀྱིས་དེའི་ལན་མི་ཤེས་སམ། དེ་བས། ཁྱོད་ཀྱིས་སོམས་དང་། ཁྱོད་ད་རུང་བྱིས་
པ་ཞིག་རེད། ཁྱོད་ལ་ཆུང་མ་འགའ་དང་བྱིས་པ་མང་པོ་ཡོད། ཁྱོད་ཀྱི་བྱིས་པ་ངའི་བྱིས་པ་
ལས་ཀྱང་མང་། ཁྱོད་ནི་ཁྱོད་ཀྱི་རུས་རྒྱུད་ཁྲོད་རླབས་ཆེ་བའི་མི་སྣ་ཞིག་ཡིན། འོན་ཀྱང་
ཁྱོད་སྔར་བཞིན་བྱིས་པ་ཞིག་རེད། ཁྱོད་ནི་ངའི་བྱིས་པ་ཡིན། ཁྱོད་ཀྱིས་ཉོན། ངས་གསལ་
བོར་བཤད། འོན་ཀྱང་ངས་ཁྱོད་ལ་ད་དུང་དྲི་བ་ཞིག་འདྲི། བུད་མེད་ཅིག་ཤི་རྗེས་ཕྱིར་
བསྐྱལ་ནས་མོ་རང་གི་ཤ་ཉེ་ཚོ་དང་མཉམ་དུ་དུར་འཇུག་བྱ་དགོས་སམ། མོ་ཅིའི་ཕྱིར་མོའི་
ཁྱོ་ག་དང་ལྷན་དུ་དུར་འཇུག་མི་བྱེད་པ་ཡིན་ནམ། འདི་ཅིའི་ཕྱིར་ཡིན། ཁྱོད་ཀྱི་ཨ་མ་ནི་
ཁྱིམ་དུ་བསྐྱལ་ནས་ང་ལ་སྤྲད་ཅིང་། ངའི་ཁྱིམ་རྒྱུད་དང་མཉམ་དུ་དུར་འཇུག་བྱས་པ་རེད།
འདི་ནི་རྒྱུ་མཚན་ཅིའི་ཕྱིར་ཡིན” ཟེར།
ཨོ་གུང་ཁ་ཝོས་མགོ་བོ་ཡང་ཡང་ལྡེམ།
“དེས་ན་ཁྱོད་ཚོས་ཉོན་དང་ངས་གསལ་བོར་བཤད།” ཁོས་མགྲིན་པ་བསལ་ཙམ་
བྱས་རྗེས “བྱིས་པ་ནི་ཕ་ལ་དབང་བ་བདེན། འོན་ཀྱང་ཕས་བྱིས་པར་གཅར་རྡུང་བྱས་
ཚེ། བྱིས་པ་མའི་སྤྱིལ་བུར་བརྒྱུགས་ནས་སྡུག་སྨྲེ་འདོན་པ་རེད། སྐྱེས་པ་ཞིག་གི་དོན་དག་
ཅི་ཡོད་བདེ་བླག་ངང་འགྲུབ་ཅིང་། འཚོ་བ་སྐྱིད་པོ་ཡིན་དུས་ཁོ་ནི་ཕའི་ཡུལ་ལ་དབང་བ་
རེད། འོན་ཀྱང་། ཁོའི་སེམས་མི་སྐྱིད་ཅིང་སྡུག་བསྔལ་ལ་འཕྲད་དུས། ཁོའི་མའི་ཕ་ཡུལ་
དུ་སེམས་གསོ་ཐོབ་པ་རེད། ཁྱོད་ཀྱི་ཨ་མས་འདིར་ཁྱོད་ལ་འགེབ་སྲུང་བྱེད་བཞིན་ཡོད་པ་
རེད། མོ་འདིར་སྦས་ཡོད། དེ་བས་ང་ཚོས ‘མ་ཡུམ་ནི་ཆེས་བླ་ན་མེད་པ་དེ་ཡིན’ ཞེས་
བརྗོད་པ་རེད། ཨོ་གུང་ཁ་ཝོ། ཁྱོད་ཀྱིས་ཨ་མའི་མདུན་དུ་ངོ་སྡུག་འདོམ་པ་གང་དྲུད་ཡོང་
ཞིང་། མོའི་སེམས་གསོ་དང་ལེན་མ་བྱས་ན། དེ་འགྲིག་གམ། ཁྱོད་ཀྱིས་འདང་རྒྱོབས། ཁྱོད་
ཀྱིས་ཤི་བོ་ཡང་དགའ་རུ་འཇུག་རྒྱུ་མ་རེད། ཁྱོད་ཀྱི་འགན་ཁུར་ནི་ཁྱོད་ཀྱི་ཆུང་མའི་ཕྲུ་གུ་
རྣམས་ལ་སེམས་གསོ་བྱས་ཏེ། ལོ་ངོ་བདུན་གྱི་རྗེས་སུ། ཁོ་ཚོ་ཁྲིད་ནས་ཁྱོད་ཀྱི་ཕའི་ཡུལ་དུ་
ལོག་རྒྱུ་དེ་ཡིན། འོན་ཀྱང་། ཁྱོད་ཀྱིས་སྡུག་བསྔལ་ལ་རང་ཉིད་བསྒྱེལ་ཅིང་བརླག་ཏུ་བཅུག་
ཚེ། ཁོ་ཚོ་ཡང་ཡུལ་འཁྱར་ཁྲོད་ཤི་འགྲོ་བ་རེད།” ཁོ་ཡུད་ཙམ་རིང་ཁ་རོག་གེར་བསྡད་
ཅིང་། དེ་ནས་ལག་པས་ཁོའི་བུ་བུ་མོ་ཚོའི་ཕྱོགས་སུ་གཡུགས་ཙམ་བྱས་རྗེས “འདི་ཚང་
མ་ཁྱོད་ཀྱི་ཉེ་འབྲེལ་རྩ་ལག་རེད། ཁྱོད་ཀྱི་བསམ་པར་ཁྱོད་ནི་འཇིག་རྟེན་སྟེང་སྡུག་བསྔལ་
ཆེས་ལྕི་མོ་མྱོང་མཁན་དེ་རེད་འདོད་ཀྱིན་འདུག འོན་ཀྱང་ཁྱོད་ཀྱིས་མི་ཁ་ཤས་ཀྱིས་ཚེ་
གང་བོར་ཡུལ་འཁྱར་གྱི་འཚོ་བ་རོལ་བཞིན་པ་ཤེས་སམ། ཁྱོད་ཀྱིས་མི་ཁ་ཤས་ཀྱིས་རང་གི་
ཤིང་འབྲས་མུའུ་ཧྲུའུ་ཡོངས་རྫོགས་དང་། ཐ་ན་བྱིས་པ་ཚང་མ་ཤོར་སོང་བ་ཤེས་སམ། ང་
ལ་དེ་སྔ་ཆུང་མ་དྲུག་ཡོད། ད་ལྟ་གཡས་གཡོན་ཡང་འགེར་མི་ཤེས་པའི་བུ་མོ་ཆུང་ཆུང་དེ་
གཅིག་པུ་ལས་ལྷག་མི་འདུག ཁྱོད་ཀྱིས་ངས་བྱིས་པ་ག་ཚོད་ཅིག་དུར་འཇུག་བྱས་པ་ཤེས་
སམ། དེ་ཚང་མ་ང་རང་ལང་ཚོ་དར་ཞིང་ཁོ་ལག་རྒྱས་པའི་དུས་སུ་བཙས་པ་རེད། བསྡོམས་
པས་བྱིས་པ་ཉེར་གཉིས་ཡོད། ངས་ལྕེབས་ཐག་སྐེ་ལ་བསྐོན་ནས་རང་སྲོག་མ་བཅད། ང་
ད་ལྟ་ད་རུང་གསོན་ཡོད། གལ་ཏེ་ཁྱོད་ཀྱི་བསམ་པར་ཁྱོད་ནི་འཇིག་རྟེན་སྟེང་སྡུག་བསྔལ་
ཆེས་ལྕི་མོ་མྱོང་མཁན་དེ་རེད་འདོད་ན། ཁྱོད་ཀྱིས་ངའི་བུ་མོ་ཨ་ཁུང་ལིར་དྲིས་དང་། མོས་
ཕྲུ་གུ་མཚེས་མ་ག་ཚོད་བཙས་ཤིང་། ཡང་ག་ཚོད་དོར་མྱོང་ངམ། ཁྱོད་ཀྱིས་བུད་མེད་ཅིག་
འཆི་ཁར་མི་རྣམས་ཀྱིས་མོར་བླངས་པའི་གཞས་འདི་གོ་མ་མྱོང་ངམ།
འདིས་སུ་ལ་ཕན་ནམ། འདི་ནི་སུ་ལ་ཕན་ནམ།
འདིས་སུ་ལའང་མི་ཕན།
ང་ལ་འདི་ལས་ལྷག་མ་བཤད་རྒྱུ་མེད།”

༡༥
ཨོ་གུང་ཁ་ཝོ་ཡུལ་འཁྱར་དུ་ཕྱིན་པའི་ལོ་གཉིས་པར། ཁོའི་གྲོགས་པོ་ཨོ་པི་ཨེ་ལི་ཁ་
འཚམས་འདྲིར་སླེབས། ཁོ་དང་མཉམ་དུ་ད་དུང་ན་གཞོན་གཉིས་འབྲངས་འདུག མི་
རེའི་མགོར་ཧ་ཅང་ལྕི་བའི་རས་ཁུག་རེ་བཏེགས་འདུག ཨོ་གུང་ཁ་ཝོས་ཁོ་ཚོའི་མགོར་
བཏེགས་པའི་དངོས་པོ་བླངས། རས་ཁུག་ནང་དུ་མ་ན་ཧོ་གང་བཅུག་ཡོད་པ་ཤེས།
ཨོ་གུང་ཁ་ཝོས་དགའ་སྤྲོའི་ངང་ཁོའི་གྲོགས་པོར་སྣེ་ལེན་བྱས། ཁོའི་ཆུང་མ་དང་
བྱིས་པ་ཚོ་ཤིན་ཏུ་དགའ། ཁོས་མི་མངགས་ཏེ་མ་ཚན་གྱི་སྤུན་མཆེད་དང་ཁོ་ཚོའི་ཆུང་
མ་རྣམས་བོས་པར་མ་ཟད། ཁོ་ཚོར་མགྲོན་པོ་ངོ་སྤྲོད་བྱས་པས། ཁོ་ཚོ་ཡང་ཤིན་ཏུ་དགའ་
བར་གྱུར།
“ཁྱོད་ཀྱིས་ཁོ་ཁྲིད་ནས་ངའི་ཨ་ཕར་འཚམས་འདྲི་བྱས་ན་འགྲིག” མ་ཚན་གྱི་སྤུན་
མཆེད་ཅིག་གིས་དེ་ལྟར་བཤད།
“རེད།” ཨོ་གུང་ཁ་ཝོས “ང་ཚོ་ད་འགྲོ" ཟེར་ཞིང་། མ་སོང་བའི་སྔོན་དུ་ཁོས་ཆུང
མ་ཞིག་ལ་ཤབ་ཤུབ་ཏུ་ཅི་ཞིག་བཤད། མོས་མགོ་ལྕོག་ལྡེམ་ལྡེམ་བྱེད། བྱིས་པ་ཚོ་མྱུར་དུ་བྱ་
ཕོ་འཛིན་དུ་བརྒྱུགས།
ཝུའུ་ཁྲེན་ཏུའུ་ཡིས་ཚ་བོ་ཞིག་གི་ཁ་ནས་ཨོ་གུང་ཁ་ཝོ་ཚང་དུ་མགྲོན་པོ་གསུམ་
སླེབས་པའི་གནས་ཚུལ་གོ་བས། སྔར་ནས་ཁོ་ཚོར་བསྒུགས་འདུག མགྲོན་པོ་རྣམས་
དབུས་ཁང་དུ་འཛུལ་བ་ན་ཁོས་ལག་པ་ཚུར་བསྲིངས་ཏེ་བསུ་མ་བྱེད། ཁོ་ཚོར་ལག་པ་
འཇུས་རྗེས་ཨོ་གུང་ཁ་ལོར་ཁོ་ཚོའི་གནས་ཚུལ་དྲིས།
“འདི་ནི་ངའི་གྲོགས་པོ་བཟང་བོ་ཨོ་པི་ཨེ་ལི་ཁ་ཡིན། ངས་ཁྱེད་ལ་སྔར་ནས་གླེང་མྱོང་།”
“བདེན་པ་ཡིན།” བགྲེས་པོས་བཤད་ཞོར་དུ་ཨོ་པི་ཨེ་ལི་ཁའི་ཕྱོགས་སུ་འཁོར་
ཏེ “ངའི་བྱིས་པས་ང་ལ་ཁྱོད་གླེང་མྱོང་། ཁྱོད་ང་ཚོར་འཚམས་འདྲིར་ཕེབས་པར་ང་ཧ་
ཅང་དགའ། ངས་ཁྱོད་ཀྱི་ཕ་རྒན་དབྱི་ཝེ་ཁ་ངོ་ཤེས། ཁོ་ནི་མི་འགྲན་ཟླ་བྲལ་བ་ཞིག་ཡིན།
ཁོ་དང་ང་ཚོའི་གནས་འདིའི་མི་མང་པོ་གྲོགས་པོ་ཡིན་ལ། ཁོ་རྒྱུན་པར་ཁོ་ཚོར་འཚམས་
འདྲིར་ཡོང་། སྔོན་ཆད་མི་རྣམས་ཀྱིས་རྒྱང་རིང་གི་རུས་རྒྱུད་ལའང་གྲོགས་པོ་བསྒྲིག་ཆོག
དེ་དུས་འཚོ་བ་དངོས་གནས་བཟང་། ཁྱོད་ཚོ་རབས་འདིས་ཤེས་མི་སྲིད། ཁྱོད་ཚོ་ཁྱིམ་དུ་
འཛུལ་ནས་ཐ་ན་ཁྱིམ་མཚེས་ལའང་སྐྲག་བཞིན་འདུག ད་ལྟ། མི་ཞིག་རང་གི་ཨ་མའི་ཕ་
ཡུལ་ལ་ཡང་རྒྱུས་ཅི་ཡང་མི་འདུག” ཟེར་ཞིང་། ཁོས་ཨོ་གུང་ཁ་ཝོར་ལྟ་ཙམ་བྱས་རྗེས་
མུ་མཐུད་དུ “ང་ནི་རྒན་པ་ཞིག་ཡིན། ང་སྐད་ཆ་བཤད་རྒྱུར་དགའ། ངས་ད་ལྟ་འདི་ཙམ་
ལས་གོ་ཅི་ཡང་མི་ཆོད།” ཁོ་དཀའ་ཚེགས་ངང་ཡར་ལངས་ཏེ་ཁང་པ་ནང་མར་ལོག་ཅིང་
ཤིང་འབྲས་ཁོ་ལ་ཁུར་ཏེ་ཐོན།
“ཁྱོད་དང་མཉམ་དུ་ཡོང་བའི་ན་གཞོན་གཉིས་སུ་རེད།” བགྲེས་པོ་ཡང་བསྐྱར་
པགས་སྟན་སྟེང་ཙོག་སྟེ་དྲིས་བྱུང་། ཨོ་གུང་ཁ་ཝོས་ཁོར་ན་གཞོན་གཉིས་ཀྱི་གནས་
ཚུལ་བཤད།
“ཨ།” ཁོས “དགའ་བསུ་ཞུ། བྱིས་པ་ཚོ” ཟེར་ཞིང་ཤིང་འབྲས་ཁོ་ལ་ཁོ་ཚོའི་
མདུན་དུ་བསྲིངས། ཁོ་ཚོས་ཤིང་འབྲས་ཁོ་ལར་བལྟས་ཏེ་ཁོར་བཀའ་དྲིན་ཞུས། ཁོས་ཤིང་
འབྲས་ཁོ་ལ་གཙབས་པ་ན་ཚང་མས་ཟ་མགོ་བརྩམས།
“ཁྱོད་ཁང་མིག་གན་ནང་སོང་།” བགྲེས་པོས་ཨོ་གུང་ཁ་ཝོར་མཛུབ་མོས་སྟོན་
བཞིན “དེར་ཆང་རྫ་མ་གང་ཡོད” ཟེར།
ཨོ་གུང་ཁ་ཝོས་ཆང་འཁྱེར་ཡོང་ཞིང་ཚང་མས་ཆང་ལ་རོལ། ཆང་དེ་ནི་ཉིན་གང་
བོར་བསྙལ་བས་དྲི་ཧ་ཅང་བཙན།
“རེད་ཡ།” ཝུའུ་ཁྲེན་ཏུའུ་ཡུད་ཙམ་ལ་ཁུ་སིམ་མེར་བསྡད་རྗེས “དེ་དུས་མི་
རྣམས་སོང་མྱོང་བའི་ལམ་ནི་ད་ལྟ་ལས་མང་ལ། ས་ཁུལ་འདིའི་རུས་རྒྱུད་ཁྲོད་ངོ་མི་ཤེས་
པ་གཅིག་ཀྱང་མེད། ཨ་ཉིན་ཐཱ། ཝུའུ་མུའུ་ཨ་ཙོ། དབྱི་ཀོང་ཨོ་ཁྲ། ཨེ་ལུའུ་མའེ་ལུའུ། ཨ་པ་
མུའུ་སོགས་ང་ལ་ཆ་རྒྱུས་ཟབ་མོ་ཡོད” ཟེར།
“ཁྱེད་ཀྱིས་མ་གོའམ། ཨ་པ་མུའུ་སྔར་ནས་ཚར་སོང་།” ཨོ་པི་ཨེ་ལི་ཁས་ཁོའི་སྐད་
ཆའི་བར་དུ་གསེབ།
“ཅི་ཟེར།” ཝུའུ་ཁྲེན་ཏུའུ་དང་ཨོ་གུང་ཁ་ཝོ་གཉིས་ཀྱིས་དུས་མཉམ་དུ་དྲིས་བྱུང་།
“ཨ་པ་མུའུ་སྔར་ནས་རྩ་མེད་གྱུར་ཟིན།” ཨོ་པི་ཨེ་ལི་ཁས “དེ་ནི་ཡ་མཚན་
ཞིང་སྐྲག་ས་ཞིག་རེད། གལ་ཏེ་ངས་དངོས་སུ་སྲོག་ཉེན་ལས་ཐར་བའི་མི་དེ་དག་མཐོང་
མེད་ཅིང་། ཁོ་ཚོའི་གཏམ་བཤད་པ་ཐོས་མེད་ཚེ། ངས་ཀྱང་རྣར་འགྲོ་མི་སྲིད། ཁོ་ཚོ་དབྱི་
ཁོའི་ཉིན་མོ་དེར་ཝུའུ་མུའུ་ཨོ་ཧྥེ་ཡར་བྲོས་ཡོང་བ་མིན་ནམ།” སྐད་ཆ་རྗེས་མ་དེ་ནི་ཁོ་
དང་མཉམ་དུ་ཡོང་བའི་ན་གཞོན་དེ་གཉིས་ལ་དྲིས་པ་རེད། ཁོ་གཉིས་ཀྱིས་མགོ་བོ་ལྡེམ་
ལྡེམ་བྱེད།
“ཟླ་གསུམ་སྔོན་གྱི་ཉིན་མོ་ཞིག་ལ།” ཨོ་པི་ཨེ་ལི་ཁས “དེ་ནི་ཏག་ཏག་དབྱི་ཁོའི་
ཚོང་འདུས་ཉིན་མོར་འཁེལ་འདུག ང་ཚོའི་གྲོང་ཚོར་བྲོས་བྱོལ་དུ་འགྲོ་བའི་མི་སྐོར་
ཞིག་སླེབས། དེའི་ཁྲོད་ཀྱི་མི་མི་ཉུང་བ་ཞིག་ནི་ང་ཚོའི་ཕ་ཡུལ་གྱི་སྤུན་ཟླ་རེད། ཁོ་ཚོའི་
ཨ་མ་ང་ཚོའི་ཁྱིམ་མི་དང་མཉམ་དུ་དུར་འཇུག་བྱས་ཡོད། མི་སྐོར་ཞིག་ནི་ཁོ་ཚོའི་གྲོགས་
པོ་འཚོལ་དུ་ཡོང་བ་རེད། ད་དུང་འགའ་ཞིག་ནི་གང་དུ་འབྲོ་དགོས་པ་མ་ཤེས་པར་སླེབས་
འདུག གང་ལྟར། ཁོ་ཚོར་ཡ་ང་བའི་བརྒྱུད་རིམ་ཞིག་འཕྲད་པ་མངོན་སུམ་རེད། ཚང་མ་
བྲོས་ནས་ཝུའུ་མུའུ་ཨོ་ཧྥེ་ཡར་ཡོང་འདུག” ཟེར། ཨོ་གུང་ཁ་ཝོས་ཁོའི་རྭ་ཅོའི་ནང་ཆང་
གང་བླུགས། ཨོ་པི་ཨེ་ལི་ཁས་མཐུད་ནས་བཤད་རྒྱུར།
“དུས་ཚིགས་སྔོན་མའི་རྨོ་འདེབས་ཀྱི་སྐབས་སུ། ཁོ་ཚོའི་རུས་རྒྱུད་ནང་མི་དཀར་
ཞིག་སླེབས་འདུག”
“ཤ་མདོག་དཀར་པོར་གྱུར་པའི་ནད་པ་ཞིག་སླེབས་འདུག་གམ།” ཨོ་གུང་ཁ་ཝོས་
དེ་ལྟར་དྲིས།
“མ་རེད། ཤ་མདོག་དཀར་པོར་གྱུར་པའི་ནད་པ་དང་གཏན་ནས་མི་མཚུངས།” ཨོ་
པི་ཨེ་ལི་ཁས་ཆང་ཉུང་ཙམ་ཁ་ལ་རེག་རྗེས“ཁོ་ད་དུང་རྟ་ཞིག་ལ་ཞོན་འདུག ཁོ་རང་
ཐོག་མར་མཐོང་མཁན་རྣམས་སྐྲག་སྟེ་བྲོས་སོང་། ཡིན་ནའང་ཁོ་འགུལ་བ་མེད་པར་
ལངས་ནས་སྡོད། ད་དུང་ཁོ་ཚོར་ལག་གཡུགས་བྱེད། རྗེས་སུ། སྙིང་ཆེ་བའི་མི་འགའ་ཞིག་
ཁོའི་ཉེ་སར་བཅར་ཞིང་། ཐ་ན་ལག་པས་ཁོར་རེག་རེག་བྱས། རྒན་པ་རྣམས་ལྷ་ཁང་དུ་
ལྷར་ཞུ་རུ་སོང་། ལྷས་གསུངས་པ་ལྟར་ན། མི་ཡ་མཚན་འདིས་ཁོ་ཚོའི་རུས་རྒྱུད་བརླག་
ཅིང་། ཁོ་ཚོར་གནོད་འཚེ་བསྐྱལ་ཡོང་ངེས” ཟེར། ཨོ་པི་ཨེ་ལི་ཁས་ཡང་བསྐྱར་ཁམ་གང་
འཐུང་། “དེ་ནས་ཁོ་ཚོས་མི་དཀར་པོ་དེ་བསད་ཅིང་། ཡང་རྟ་དེས་མི་དེའི་གྲོགས་པོ་ཚོར་
བརྡ་སྦྲོན་པར་དོགས་ནས་ལྷ་སྡོང་གི་སྐེད་ལ་བཏགས། རེད། ངས་ཁྱོད་ལ་བཤད་རྒྱུ་བརྗེད་
འདུག ལྷ་ཡིས་ད་དུང་གཞན་ཡང་གསུངས་འདུག ཁོང་གིས་བཤད་རྒྱུར། ད་དུང་མི་
དཀར་པོ་མང་པོ་ལམ་ན་ཡོང་གིན་འདུག ལྷ་ཡིས་ཁོ་ཚོ་ནི་འབུ་ཆ་ག་པ་ཡིན། མི་དཀར་
པོ་དེ་ནི་ཁོ་ཚོའི་སྣེ་ཁྲིད་པ་སྟེ། སྔོན་ལ་ལྟ་རྟོག་བྱེད་དུ་ཡོང་བ་རེད། དེ་བས། ཁོ་ཚོས་ཁོ་
རང་བསད་སོང” ཞེས་བཤད།
“མི་དཀར་པོ་དེ་མ་བསད་གོང་། ཁོས་སྐད་ཆ་འདྲ་བཤད་སོང་ངམ།” ཝུའུ་ཁྲེན་ཏུའུ་
ཡིས་དེ་ལྟར་དྲིས།
“སྐད་ཆ་གཅིག་ཀྱང་མ་བཤད།” ཨོ་པི་ཨེ་ལི་ཁའི་ཡོང་རོགས་ཤིག་གིས་དེ་ལྟར་སྨྲས།
“ཁོས་བཤད་སོང་། ཡིན་ནའང་མི་གཅིག་གིས་ཀྱང་མི་གོ” ཨོ་པི་ཨེ་ལི་ཁས “ཁོས་
ཧ་ལམ་སྣ་ཡིས་སྐད་ཆ་བཤད་བཞིན་འདུག” ཟེར།
“ངས་མི་ཞིག་གི་ཁ་ནས་གོ་བ་ལྟར་ན། མི་དཀར་དེས་སྐད་ཆ་ཞིག་ཡང་ནས་བསྐྱར་
དུ་ཟློ་བཞིན་འདུག་ལ། དེ་ནི་ཧ་ལམ་ཨེན་པེ་ནོ་དང་འདྲ་ཟེར། ཁོ་ནི་ཨེན་པེ་ནོར་འགྲོ་
འདོད་ཀྱང་སྲིད་མོད། འོན་ཀྱང་ལམ་ནོར་སོང་བ་འདྲ།” ཨོ་པི་ཨེ་ལི་ཁའི་ཡོང་རོགས་
གཞན་དེས་དེ་ལྟར་བཤད།
“གང་ལྟར་ཀྱང་།” ཨོ་པི་ཨེ་ལི་ཁས “ཁོ་ཚོས་ཁོ་བསད་སོང་། ཁོའི་རྟ་ཡང་བཏགས་
པ་རེད། དེ་དུས་ད་རུང་རྨོ་འདེབས་དུས་ཚིགས་མ་སླེབས་གོང་རེད། དེ་ནས་ཡུན་རིང་བོར་
དོན་དག་ཅི་ཡང་མ་བྱུང་། ཆར་དུས་སླེབས་བྱུང་། ཤིང་འབྲས་མུའུ་ཧྲུའུ་བཏབ་ཟིན། རྟ་
དེ་སྔར་བཞིན་ལྷ་སྡོང་གི་སྐེད་ལ་བཏགས་འདུག དེའི་རྗེས་ཀྱི་ཉིན་ཞིག་གི་ཞོགས་པར།
ཡང་མི་དཀར་པོ་གསུམ་སླེབས་བྱུང་། ཁོ་གསུམ་པོའི་ཡོང་རོགས་ལ་ང་ཚོ་དང་འདྲ་བའི་མི་
སྐོར་ཞིག་ཀྱང་འདུག ཁོ་ཚོས་རྟ་དེར་ལྟ་ཙམ་བྱས་རྗེས་ཕྱིར་ལོག་སོང་། སྐབས་དེར། ཨ་
པ་མུའུ་ཡི་རུས་རྒྱུད་ཁྲོད་ཀྱི་སྐྱེས་པ་དང་བུད་མེད་མང་ཆེ་བ་ཞིང་ཁར་བུད་སོང་། མི་ཉུང་
ཤས་ཤིག་གིས་མི་དཀར་པོ་དེ་ཚོ་དང་ཁོ་ཚོར་འགྲོགས་ནས་ཡོང་བའི་མི་ནག་དག་མཐོང་
བྱུང་། དེ་ནས་ཡང་ཚོང་འདུས་གཟའ་འཁོར་མང་པོ་ཞིག་འགོར་སོང་། སྔར་བཞིན་དོན་
དག་ཅི་ཡང་མ་བྱུང་། ཁྱོད་ཀྱིས་ཤེས་སྲིད། ཨ་པ་མུའུ་རུ་གཟའ་གཅིག་འགོར་རྗེས་ཨ་ཧྥེ་
ཚོང་འདུས་ཆེན་མོ་རེ་ཡོད། ཉིན་དེར་རུས་རྒྱུད་ཡོངས་ཀྱི་མི་རྣམས་ལྷན་དུ་འདུ་བ་རེད།
དོན་དག་ནི་ཉིན་མོ་དེར་བྱུང་བ་རེད། མི་དཀར་པོ་དེ་གསུམ་པོས་མི་མང་ཁྲིད་ཡོང་ནས་
ཚོང་ར་བསྐོར་བ་དང་། ཁོ་ཚོས་མི་རྣམས་ཀྱིས་ཁོ་ཚོ་མཐོང་མི་ཐུབ་པའི་རྫས་ཅི་ཞིག་སྤྱད་
ཡོད་པ་ཁོ་ཐག་རེད། ཚོང་རར་མི་རྣམས་འདུས་པ་དང་ཁོ་ཚོས་མེ་མདས་བརྒྱབ། ཁྱིམ་དུ་
སྡོད་པའི་བགྲེས་པོ་དང་ནད་པ། དེ་མིན་སྲུང་མ་བློ་རིག་བཀྲ་བས་ཚོང་རའི་སྒོར་ཁྲིད་པའི་
སྐྱེས་པ་དང་བུད་མེད་འགའ་ཕུད། གཞན་དག་གཅིག་ཀྱང་མ་ལུས་པར་བསད་སོང་།”
ཁོས་བཤད་མཚམས་ཅུང་ཟད་བཞག་བྱུང་།
“ད་ལྟ་ཁོ་ཚོའི་རུས་རྒྱུད་ལ་མི་གཅིག་ཀྱང་ལྷག་མི་འདུག ཐ་ན་ལྷ་མཚོའི་ནང་
གི་ལྷ་ཉའང་བྲོས་སོང་། མཚོ་ཆུ་ནི་ཁྲག་མདོག་ཏུ་བསྒྱུར་འདུག ལྷ་ཡིས་ལུང་བསྟན་པ་
མངོན་སུམ་དུ་གྱུར་ཏེ། གོད་ཆག་ཆེན་མོ་ཞིག་ཁོ་ཚོའི་ས་གཞིའི་སྟེང་དུ་ལྷུང་སོང་།
ཚང་མ་ཡུན་རིང་བོར་ཁ་ཁུ་སིམ་པོར་གྱུར། ཝུའུ་ཁྲེན་ཏུའུ་ཡིས་སོ་བརྡར་ཏེ་སྐག་སྒྲ་
གྲག དེ་ནས་ཁོས་སྐད་ཆེན་པོས་བཤད་རྒྱུར།
“ཁ་རོག་གེར་སྡོད་མཁན་དེ་གཏན་ནས་གསོད་མི་རུང་། ཨ་པ་མུའུ་ཡི་མི་དེ་
རྣམས་ནི་དངོས་གནས་གླེན་པ་རྐྱང་རེད། མི་དཀར་དེའི་སྐོར་ལ་ཁོ་ཚོར་རྒྱུས་ཅི་ཞིག་
ཡོད་དམ།” ཁོས་ཡང་བསྐྱར་སོ་བརྡར་ཙམ་བྱས། དེ་ནས་གཏམ་རྒྱུད་ཅིག་གི་ལམ་ནས་
ཁོའི་སྐད་ཆའི་ནང་དོན་གསེད་འགྲོལ་བྱས་བྱུང་། “ཐེངས་ཤིག་གླག་མོས་རང་གི་བུ་མོ་
ཟས་འཚོལ་དུ་མངགས། མོས་ངང་པ་ཆུང་ཆུང་ཞིག་བཟུང་ནས་སླེབས། ‘ཁྱོད་ནི་འཇོན་
པོ་ཞིག་རེད།’ གླག་མོས ‘ཡིན་ནའང་། ཁྱོད་ཀྱིས་ང་ལ་ཤོད་དང་། ཁྱོད་ཀྱིས་ངང་ཕྲུག་
འཛིན་དུས་ངང་པའི་ཨ་མས་ཁྱོད་ལ་ཅི་ཟེར’ ཞེས་དྲིས། མོས “ཅི་ཡང་མི་ཟེར། ཁོ་
ལོགས་སུ་ཕྱིན་སོང" ཞེས་བཤད། ‘དེས་ན་ཁྱོད་ཀྱིས་ངེས་པར་དུ་ངང་ཕྲུག་ཕྱིར་བསྐྱལ་
རོགས།' གླག་མོས ‘དེ་ནི་ལྟས་ངན་པ་ཞིག་རེད’ ཅེས་བཤད་པས། གླག་ཕྲུག་གིས་
ངང་ཕྲུག་ཕྱིར་བསྐྱལ་ཞིང་། ཡོང་ཁར་དེ་ཕྲུག་ཅིག་བཟུང་ནས་སླེབས། ‘དེ་ཕྲུག་གི་ཨ
མས་ཅི་ཟེར།’ གླག་མོས་དྲིས། གླག་ཕྲུག་གིས ‘ཁོ་ངུ་ཞིང་སྐད་རྒྱག་པ་མ་ཟད། ང་ལ་
སྡིགས་མོ་བྱེད’ ཅེས་བཤད། གླག་ཕྲུག་གི་ཨ་མས ‘སྐད་རྒྱག་པའི་འགྲན་ཡ་ལ་སྐྲག་མི་
དགོས’ ཞེས་བཤད་པ་རེད། ཨ་པ་མུའུ་ཡི་མི་དེ་དག་དངོས་གནས་གླེན་ཞེད་ཆེ་བ་འབའ་
ཞིག་རེད” ཟེར།
“ཁོ་ཚོ་དངོས་གནས་གླེན་པ་རེད།” ཁ་རོག་གེར་ཡུད་ཙམ་ལ་བསྡད་རྗེས། ཨོ་གུང་
ཁ་ཝོས “ལྷ་ཡིས་ཁོ་ཚོར་མདུན་ཕྱོགས་སུ་ཉེན་ཁ་ཡོད་པའི་བརྡ་བཏང་བས། ཁོ་ཚོ་ཚོང་
འདུས་སུ་ཞུགས་ཀྱང་གྲི་དང་མེ་མདའ་བཟུང་ན་འགྲིག” ཟེར།
“ཁོ་ཚོས་རང་གི་གླེན་རྟགས་ལ་རིན་དོད་ཕུལ་ཟིན།” ཨོ་པི་ཨེ་ལི་ཁས་བཤད་རྒྱུར།
“ཡིན་ནའང་ང་ལ་སེམས་ཁྲལ་ཤིན་ཏུ་ཆེ། ང་ཚོས་དེ་སྔ་ནས་མི་དཀར་སྐོར་གྱི་ངག་རྒྱུན་
གོ་མྱོང་། ཁོ་ཚོས་མེ་མདའ་འཇིགས་པོ་དང་། ཆང་བཙན་པོ་བཟོ་ཤེས་པ་མ་ཟད། ད་དུང་མི་
ནག་བཟུང་ནས་བྲན་དུ་དགོད་ཐུབ་ཟེར། ངག་རྒྱུན་དེ་དག་བདེན་པ་ཡིན་པ་སུས་ཀྱང་མ་
ཤེས” ཟེར།
“ངག་རྒྱུན་ལ་རྩ་བ་ཅི་ཡང་མེད་པ་ཡིན་མི་སྲིད།” ཝུའུ་ཁྲེན་ཏུའུ་ཡིས “འཛམ་
གླིང་ལ་མཐའ་མེད་ཅིང་། མི་རིགས་ཤིག་གི་ནང་དུ་དོན་བཟང་ཡིན་ཡང་། མི་རིགས་
གཞན་ཞིག་ཏུ་དོན་ངན་དུ་བརྩི། ང་ཚོར་པགས་དཀར་ནད་པ་ཡོད། ཁྱོད་ཚོས་དེ་དག་ནི་
ཁོ་ཚོར་དབང་བའི་གནས་ཤིག་ནས་ཡོང་བ་རེད་མི་འདོད་དམ། དེ་ཡི་མི་རྣམས་ཁོ་ཚོ་དང་
གཅིག་པ་ཡིན། ཁོ་ཚོ་ལམ་ནོར་ཏེ་ང་ཚོའི་རུས་རྒྱུད་ཁྲོད་སླེབས་པ་མིན་ནམ” ཟེར།
ཨོ་གུང་ཁ་ཝོའི་ཆུང་མ་དང་པོས་ཅང་མ་འགོར་བར་ཟས་རྣམས་གཡོས་ཚར། ཁོས་
ཤིང་འབྲས་མུའུ་ཧྲུའུ་ཡི་ཉོག་དང་ཚལ་ཐང་གདུས་ནས་ཟས་སྣ་ཕུན་སུམ་ཚོགས་པ་ཞིག་
མགྲོན་པོའི་མདུན་དུ་བཤམས། ཨོ་གུང་ཁ་ཝོའི་བུ་ཨེན་ཝོ་དབྱི་ཨེ་ཡིས་ལ་ཧྥེ་ཡའི་ཏ་ལའི་
ལྗོན་པའི་སྟེང་ནས་དྲངས་པའི་ཆང་མངར་མོ་རྫ་མ་གང་ཁུར་ཡོང་།
“ཁྱོད་ད་ནི་མི་རྒན་དུ་གྱུར་འདུག” ཨོ་པི་ཨེ་ལི་ཁས་ཨེན་ཝོ་དབྱི་ཨེ་ལ “ཁྱོད་ཀྱི་
གྲོགས་པོ་ཨ་ནེ་ནེ་ཡིས་ཁྱོད་ལ་འཚམས་འདྲི་བྱེད་ཀྱིན་འདུག” ཟེར།
“ཁོ་བདེ་འཚམ་ཡིན་ནམ།" ཨེན་ཝོ་དབྱི་ཨེ་ཡིས་དེ་ལྟར་དྲིས།
“ང་ཚོ་ཚང་མ་བདེ་འཚམ་ཡིན།” ཨོ་པི་ཨེ་ལི་ཁས་དེ་ལྟར་ལན་བཏབ།
ཨེ་ཅིན་མས་ཁོ་ཚོར་ལག་པ་བཀྲུ་བྱེད་ཀྱི་ཆུ་ཀ་ཏོ་ར་གང་ཁྱེར་ཡོང་ཞིང་། ལག་པ་
བཀྲུས་རྗེས། ཁོ་ཚོས་ཆང་འཐུང་ཞོར་ཟ་མ་ཟ་མགོ་བརྩམས།
“ཁྱོད་ཚོ་ཡུལ་ནས་ག་དུས་ལམ་དུ་ཆས་པ་ཡིན།” ཨོ་གུང་ཁ་ཝོས་དྲིས།
“ང་ཚོ་མ་གཞི་བྱ་ཕོ་མ་གྲག་གོང་ངེད་ཚང་ནས་ལམ་ལ་ཆས་རྩིས་ཡོད།” ཨོ་པི་ཨེ་
ལི་ཁས་བཤད་རྒྱུར། “ཡིན་ནའང་ཨེན་ཝེ་ཅི་ནམ་ཡོངས་སུ་གསལ་རྗེས་ད་གཟོད་སླེབས།
གཉེན་བསྡེབས་མ་ཐག་པའི་སྐྱེས་པར་ཞོགས་པ་སྔ་མོར་འཕྲད་པའི་དུས་ཆད་གཏན་ནས་
འདེབས་མི་རུང་།” ཁོ་ཚོ་ཚང་མ་ཧབ་ཆ་དིར་རེར་སོང་།
“ཨེན་ཝེ་ཅི་ཡིས་ཆུང་མ་བླངས་ཟིན་ནམ།” ཨོ་གུང་ཁ་ཝོས་དྲིས།
“ཁོས་ཨོ་ཁ་ཏེ་གེ་པོ་ཡི་བུ་མོ་གཉིས་པ་ཆུང་མར་བླངས་པ་རེད།” ཨོ་པི་ཨེ་ལི་ཁས་
དེ་སྐད་བཤད།
“དེ་ཧ་ཅང་བཟང་།” ཨོ་གུང་ཁ་ཝོས “ངས་ཁྱོད་ཀྱིས་བྱ་སྐད་མ་གོ་བར་འཁང་ར་
མི་བྱེད” ཟེར།
ཁོ་ཚོས་ཟ་མ་ཟོས་ཚར་རྗེས། ཨོ་པི་ཨེ་ལི་ཁས་ལྗིད་ཏིག་ཏིག་གི་ཁུག་མ་དེ་གཉིས་ལ་
བལྟས་ནས། ཁོས “འདི་ནི་ཁྱོད་ཀྱི་ཤིང་འབྲས་མུའུ་ཧྲུའུ་ལ་བརྗེས་པའི་སྒོར་མོ་ཡིན། ཁྱོད་
སོང་མ་ཐག ངས་ཤིང་འབྲས་མུའུ་ཧྲུའུ་ཆེན་པོ་དེ་དག་བཙོངས་པ་ཡིན། རྗེས་སུ་ཡང་ཤིང་
འབྲས་མུའུ་ཧྲུའུ་ཡི་ས་བོན་སྐོར་ཞིག་བཙོངས། ལྷག་མ་རྣམས་བོགས་ལེན་དུད་ཚང་དུ་
བྱིན། ངས་ཁྱོད་ཕྱིར་ལོག་རག་བར་དུ་ལོ་རེ་བཞིན་འདི་ལྟར་བྱ་རྩིས་ཡོད། འོན་ཀྱང་ངའི་
བསམས་ན་ཁྱོད་ལ་སྒོར་མོ་མཁོ་ཡང་སྲིད། དེ་བས་ཁྱོད་ལ་སྒོར་མོ་ཁྱེར་ནས་ཡོང་བ་ཡིན།
སང་ཉིན་དོན་དག་ཅི་ཞིག་འབྱུང་བ་སུས་ཤེས། མི་ངན་གང་ཞིག་ང་ཚོའི་རུས་རྒྱུད་ཁྲོད་
ཡོང་ནས་ང་ཚོ་གསོད་ཀྱང་སྲིད” ཟེར།
“ལྷ་ཡིས་ཁས་ལེན་མི་སྲིད།” ཨོ་གུང་ཁ་ཝོས “ངས་ཁྱོད་ལ་ཇི་ལྟར་བཀའ་དྲིན་
གཞལ་དགོས་པ་མི་ཤེས” ཟེར།
“ངས་ཁྱོད་ལ་བཤད།” ཨོ་པི་ཨེ་ལི་ཁས “ངའི་ཆེད་དུ་ཁྱོད་ཀྱི་བུ་ཞིག་བསད་ན་ཅི་
འདྲ” ཟེར།
“དེས་ཀྱང་ག་ལ་ཆོག” ཨོ་གུང་ཁ་ཝོས་དེ་སྐད་བཤད།
“དེས་ན། ཁྱོད་རང་ཉིད་གསོད་རོགས།” ཨོ་པི་ཨེ་ལི་ཁས་བཤད།
“ཁྱོད་ཀྱིས་ང་ལ་གུ་ཡངས་གནང་རོགས།” ཨོ་གུང་ཁ་ཝོ་དགོད་ཞོར་དུ “ངས་ཁྱོད་
ལ་ད་ནི་བཀའ་དྲིན་གཞལ་རྒྱུའི་སྐོར་གྱི་སྐད་ཆ་མི་བཤད” ཟེར།

༡༦
ཕལ་ཆེར་ལོ་གཉིས་ཀྱི་རྗེས་སུ། ཨོ་པི་ཨེ་ལི་ཁ་ཡང་བསྐྱར་རང་གི་ཡུལ་འཁྱར་གྲོགས་
པོར་འཚམས་འདྲིར་ཡོང་དུས། གནས་ཚུལ་ནི་དེ་འདྲའི་དགའ་འོས་པ་ཞིག་མ་ཡིན་ཏེ།
ཆོས་སྤེལ་མཁན་སྔར་ནས་ཝུའུ་མུའུ་ཨོ་ཧྥེ་ཡར་སླེབས་ཟིན་པ་མ་ཟད། དད་ལྡན་པ་སྐོར་
ཞིག་ཆོས་འོག་ཏུ་བཀུག་པ་དང་། ཐ་ན་ཁོར་ཡུག་གི་གྲོང་རྡལ་དང་གྲོང་གསེབ་ཏུ་ཆོས་
ལུགས་བྱ་འགུལ་སྤེལ་བ་རེད། དེ་ནི་རུས་རྒྱུད་ཀྱི་མགོ་གཙོ་དག་སེམས་སྡུག་སྤྱད་ཡིན།
འོན་ཀྱང་། ཁོ་ཚོའི་ཁྲོད་མང་ཆེ་ཤོས་ཡ་མཚན་པའི་དད་མོས་དེའི་རིགས་དང་མི་དཀར་གྱི་
དཀོན་མཆོག་ཟེར་བ་དེ་ཡུན་རིང་བོར་གནས་ཐབས་མེད་པར་ཡིད་ཆེས་ཡོད། དད་ལྡན་
པ་རྣམས་ནི་རུས་རྒྱུད་ཀྱི་འདུ་འཛོམས་ཁྲོད་ཁོ་ཚོའི་གཏམ་ལ་ཉན་མཁན་མེད་པ་རྣམས་
དང་། ཐོབ་ཐབ་ཅི་ཡང་མེད་པ་དག་སྟེ། ཁོ་ཚོ་མང་ཆེ་ཤོས་ལ་ཨེ་ཧྥི་ལེ་ཧྥི་ཟེར་ལ། དེ་དག་
ནི་གང་ལའང་མི་ཐེ་ཞིང་གཞན་གྱིས་དམའ་འབེབ་བྱེད་པ་དག་རེད། རུས་རྒྱུད་ཀྱི་སྐད་
ཆའི་ཁྲོད། ཨེ་ཧྥི་ལི་ཧྥེ་ནི་གཏུབ་གྲི་བཙོངས་ནས་གྲི་ཤུབས་ཁོ་ན་ཐོགས་ཏེ་འཐབ་རར་
རྒྱུག་པའི་མིའི་ཚབ་མིང་ཡིན། ཨ་གེ་པ་ལའི་མཆོད་དཔོན་མ་ཆི་ཨ་ལོ་ཡིས་དད་ལྡན་པ་
དེ་དག་ལ་སྐྱག་པ་ཞེས་འབོད། ཆོས་ལུགས་གསར་བ་ནི་སྐྱག་པ་ཟ་བའི་ཁྱི་སྨྱོན་ཞིག་རེད་
ཅེས་བརྗོད།
ཨོ་པི་ཨེ་ལི་ཁ་ཡང་བསྐྱར་ཨོ་གུང་ཁ་ཝོར་སྐོར་རྒྱག་ཏུ་ཡོང་དོན་ནི། ཉིན་ཞིག་ཁོས་
ཝུའུ་མུའུ་ཨོ་ཧྥེ་ཡའི་ཆོས་ལུགས་སྤེལ་མཁན་ཁྲོད་ཨོ་གུང་ཁ་ཝོའི་བུ་ཨེན་ཝོ་དབྱི་ཨེ་གློ་
བུར་མཐོང་བས་ཡིན།
རྙོག་དྲ་མང་པོ་བརྒྱུད་མཐར་ཆོས་ལུགས་སྤེལ་མཁན་ཚོས་ཨེན་ཝོ་དབྱི་ཨེ་ལ་ཁ་བརྡ་
བྱེད་དུ་བཅུག “ཁྱོད་ཀྱིས་འདི་རུ་ཅི་ཞིག་བྱེད་ཀྱིན་ཡོད།” ཨོ་པི་ཨེ་ལི་ཁས་ཁོར་དྲིས།
“ང་ནི་ཁོ་ཚོའི་དཔུང་གྲོགས་སུ་གྱུར་ཟིན།” ཨེན་ཝོ་དབྱི་ཨེ་ཡིས་དེ་ལྟར་ལན་བཏབ།
“ཁྱོད་ཀྱི་ཨ་ཕ་བདེ་འཚམ་ཡིན་ནམ།” ཨོ་པི་ཨེ་ལི་ཁས་དེ་ལྟར་འདྲི་བ་ལས་ཅི་
ཞིག་བཤད་དགོས་པ་མ་ཤེས།
“ངས་མི་ཤེས། ཁོ་ནི་ངའི་ཨ་ཕ་མིན།” ཨེན་ཝོ་དབྱི་ཨེ་མ་རངས་པར་དེ་ལྟར་
ལན་བཏབ།
དེར་བརྟེན། ཨོ་པི་ཨེ་ལི་ཁ་ཨེན་པང་ཐཱར་ཁོའི་གྲོགས་པོར་མཇལ་དུ་ཡོང་བ་རེད།
ཁོས་ཨོ་གུང་ཁ་ཝོར་ཨེན་ཝོ་དབྱི་ཨེ་གླེང་འདོད་མེད་པ་རྟོགས། ཁོས་ཨེན་ཝོ་དབྱི་ཨེ་ཡི་ས་
ནས་དོན་དངོས་རྩག་རྩིག་རྒྱུས་ལོན་བྱ་དགོས་བྱུང་།
ཆོས་ལུགས་སྤེལ་མཁན་སླེབས་པ་དེས་ཨེན་པང་ཐཱ་གྲོང་ཚོར་ཟང་ཟིང་ཆེན་པོ་
བཟོས་བྱུང་། བསྡོམས་པས་མི་དྲུག་སླེབས་ཤིང་། དེའི་ཁྲོད་མི་དཀར་པོ་གཅིག་ཡོད་པས།
ཕོ་མོ་ཐམས་ཅད་སྒོར་བརྒྱུགས་ཏེ་མི་དཀར་པོ་དེར་ལྟ་རུ་ཡོང་། མི་དཀར་པོ་ཞིག་དེ་སྔ་ཨ་
པ་མུའུ་རུ་བསད་ཅིང་། ཁོའི་རྟ་ཕོ་ལྷ་ཤིང་སྟེང་བཏགས་པ་ནས་བཟུང་། མི་ཡ་མཚན་ཅན་
དེ་དག་དང་འབྲེལ་བའི་ངག་སྒྲོས་ཇེ་མང་ནས་ཇེ་མང་དུ་གྱུར། དེ་བས། མི་ཚང་མ་སྒོར་
ཡོང་ནས་མི་དཀར་པོ་དེར་བལྟ་འདོད། ཏག་ཏག་སྐབས་དེ་ནི་མི་རྣམས་ཁོམ་ནས་ཁྱིམ་དུ་
སྡོད་པའི་སྐབས་སུ་ཁེལ་ཡོད་དེ། སྟོན་སྡུད་པའི་དུས་ཚིགས་ཡལ་མ་ཐག་ཡིན།
མི་རྣམས་ལྷན་དུ་འཛོམས་རྗེས། མི་དཀར་པོ་དེས་ཁོ་ཚོར་སྐད་ཆ་བཤད་ཅིང་། དབྱི་
པོ་རིགས་ཀྱི་མི་ཞིག་གིས་ཁོ་ཚོར་ལོ་ཙཱ་གནང་། འོན་ཀྱང་སྐད་ཆ་དེ་ནི་རང་སའི་ལུང་
སྐད་དང་མི་མཐུན་པའི་ཡུལ་སྐད་གཞན་ཞིག་ཡིན་པས། ཨེན་པང་ཐཱ་པས་མཉན་ཚེ་
རྣ་ལ་གཟེར་བ་ཞིག་རེད། མི་རྣམས་ཀྱིས་ཁོའི་སྐད་གདངས་དང་སྐད་ཆར་མཉན་ནས་
མཚམས་མེད་པར་དགོད་ཅིང་མཆིས། ཁོས “ང་རང་ཉིད” མི་ཟེར་བར “ངའི་འཕོངས་
ཚོས” ཞེས་བཤད་ཡོང་། འོན་ཀྱང་ཁོའི་བྱད་བཞིན་བརྗིད་ཆགས་པོ་ཞིག་རེད། དེ་བས་
ཚོ་ཁག་གི་མི་རྣམས་ཀྱིས་ཁོའི་སྐད་ཆར་མུ་མཐུད་དུ་ཉན་པར་བྱེད། ཁོས་ཁོ་ཚོར་བཤད་
རྒྱུར། ཁོ་ནི་ང་ཚོའི་མི་ཡིན་ཟེར། དེ་ནི་ཁོའི་བཞིན་མདོག་དང་སྐད་ཆར་མཉན་ན་ཤེས་
ཐུབ། མི་ནག་གཞན་བཞི་བོའི་ཁྲོད་གཅིག་གིས་དབྱི་པོའི་སྐད་མི་བཤད་ཀྱང་། ཁོ་ནི་ཁོ་
ཚོའི་སྤུན་ཟླ་རེད། མི་དཀར་པོ་དེ་ཡང་ཁོ་ཚོའི་སྤུན་ཟླ་རེད། རྒྱུ་མཚན་ནི་ཁོ་ཚོ་ཚང་མ་
དཀོན་མཆོག་གི་བུ་ཕྲུག་ཡིན་པས་སོ། །ཁོས་མཐུད་ནས་ཁོ་ཚོར་དཀོན་མཆོག་དེ་ཉིད་
ངོ་སྤྲོད་གནང་། དེ་ནི་འཇིག་རྟེན་དང་མི་ཕོ་མོ་ཐམས་ཅད་སྐྲུན་མཁན་ཡིན་པར་བཤད།
ཁོས་ཁོ་ཚོར་བཤད་རྒྱུར། ཁོ་ཚོས་དད་ཅིང་བཀུར་པའི་ཤིང་དང་རྡོ་བའི་ལྷ་ནི་རྫུན་མ་
ཡིན། བཤད་ནས་མཚམས་དེར་སླེབས་རྗེས། ཚང་མས་སྐད་དམའ་མོས་བགྲོ་གླེང་ཅི་
རིགས་བྱེད། ཁོས་ཡང་ཁོ་ཚོར་བཤད་རྒྱུར། དཀོན་མཆོག་ངོ་མ་དེ་ནི་གནམ་དུ་ཡོད་པ་
དང་། མི་ཚང་མ་ཕྱི་མར་གཤེགས་རྗེས་དེའི་མདུན་དུ་ཕྱིན་ནས་འདྲི་གཅོད་བྱ་དགོས།
མི་ངན་དང་ཅི་ཡིན་མ་ཤེས་པར་ཤིང་དང་རྡོ་ཡི་ལྷར་དད་མཁན་གྱི་ཕྱི་རོལ་པ་རྣམས་མེ་
འོབས་སུ་འཕེན་པར་བྱེད། དཀོན་མཆོག་གིས་ཡིད་གཉིས་ཐེ་ཚོམ་མེད་པར་དད་མཁན་
གྱི་མི་བཟང་རྣམས་དགའ་སྐྱིད་ལྡན་པའི་དག་ཞིང་དུ་རྒ་བ་མེད་པར་གསོན་པར་འཇུག་
ཐུབ། “རླབས་ཆེ་བའི་དཀོན་མཆོག་གིས་ཁྱེད་ཅག་ནག་ཉེས་ཀྱིས་ཁེངས་པའི་བགྲོད་ལམ་
དང་ལྷ་རྫུན་མར་ཁ་འབྲལ་ཆེད་ང་ཚོ་མངགས་པ་དང་། དེ་ལྟར་བྱུང་ཚེ་ཁྱེད་ཅག་ཤི་རྗེས་
སྐྱོབ་ཐུབ།” ཁོས་དེ་ལྟར་བཤད།
“ཁྱེད་ཀྱི་འཕོངས་ཚོས་ཀྱིས་ང་ཚོའི་སྐད་ཆ་གོ་ཐུབ་བམ།” མི་ཞིག་གིས་དེ་ལྟར་ཀུ་
རེ་བརྩེས་བྱུང་བས། མི་རྣམས་ཧ་ཧ་ཞེས་གད་མོ་ཆེན་པོ་བགད་བྱུང་།
“ཁོས་ཅི་ཟེར།” མི་དཀར་པོས་ལོ་ཙཱ་པར་དྲིས། ཁོས་ལན་མ་བཏབ་གོང་མི་གཞན་
ཞིག་གིས “མི་དཀར་གྱི་རྟ་གང་དུ་ཡོད” ཟེར། དབྱི་པོའི་ཆོས་སྤེལ་མཁན་འགའ་
ཡིས་བགྲོ་གླེང་ཅུང་ཟད་བྱས་རྗེས། ཁོས་ལྕགས་རྟར་སྟོན་བཞིན་པ་གོ་བས། ཁོ་ཚོས་མི་
དཀར་དེ་ལ་བཤད་པ་ན། མི་དཀར་དེས་གདོང་ལ་བྱམས་བརྩེའི་འཛུམ་གྱིས་ཁེངས་ནས་
བགད་བྱུང་།
“ཁོ་ཚོར་བཤད་རོགས།” ཁོས་བཤད་རྒྱུར། “མ་འོངས་པར་ང་ཚོ་དང་ཁོ་ཚོ་ལྷན་
དུ་སྡོད་དུས། ངས་ལྕགས་རྟ་མང་པོ་འཁུར་ཡོང་ངེས། ཁོ་ཚོའི་ཁྲོད་ཀྱི་མི་ཁ་ཤས་ད་དུང་
ཞོན་ཆོག” སྐད་ཆ་དེ་དབྱི་པོའི་སྐད་དུ་བསྒྱུར་བྱུང་མོད། འོན་ཀྱང་མི་ཉུང་ཉུང་ཙམ་གྱིས་
མ་གཏོགས་ཞིབ་ཏུ་མཉན་མ་བྱུང་། མི་དཀར་པོ་ཁོ་ཚོ་དང་ལྷན་དུ་སྡོད་རྒྱུ་ཡིན་པ་གོ་མ་
ཐག ཁོ་ཚོས་གཅིག་ཁ་གཅིག་གིས་ཕྲོགས་ཏེ་བགློ་གླེང་གནང་བྱུང་། ཁོ་ཚོས་ཁོ་རང་ཁོ་
ཚོ་དང་ལྷན་དུ་སྡོད་རྒྱུ་ཡིན་པ་བསམ་པའི་དགུ་ལའང་མ་ཤར།
ཏག་ཏག་སྐབས་དེར། རྒད་པོ་ཞིག་གིས་ཁོས་དྲི་བ་ཞིག་འདྲི་འདོད་ཟེར། “ཁྱོད་ཀྱི
ལྷ་ནི་ཅི་ཞིག་ཡིན།” ཁོས་འདྲི་རྒྱུར། “ས་བདག་ཨ་མ་ཡིན་ནམ་གནམ་ལྷ་ཡིན། ཡང་ན།
གློག་ལྷ་ཨ་མྲ་ཏི་ཨོ་ལའམ་གཞན་ཞིག་ཡིན།”
ལོ་ཙཱ་པའི་སྐད་ཆར་མཉན་ཚར་རྗེས། མི་དཀར་གྱིས་མགྱོགས་པོར “ཁྱོད་ཀྱིས་བཤད་
པ་དེ་དག་ཀུན་པོ་ལྷ་མ་རེད། དེ་ཚོ་ནི་མིར་མགོ་བསྐོར་སྤྱད་དེ། དེས་ཁྱོད་ཚོར་རང་གི་སྤུན་
ཟླ་དང་ཉེས་མེད་ཀྱི་བྱིས་པ་གསོད་དུ་འཇུག་པ་རེད། དཀོན་མཆོག་དངོས་ནི་གཅིག་མ་
གཏོགས་མེད། གནམ་ས་དང་ཁྱོད། ང་། ཚང་མ་ཁོང་ལ་དབང” ཟེར།
“གལ་ཏེ་ང་ཚོ་རང་གི་ལྷ་དང་བྲལ་ཏེ་ཁྱོད་ཚོའི་ལྷར་དད་པ་བྱས་ཚེ།” མི་གཞན་
ཞིག་གིས “ང་ཚོའི་ལྷ་དང་མེས་པོར་བདག་སྐྱོང་བྱེད་མཁན་མེད། ཁོང་ཁྲོ་ལངས་ཚེ་སུ་
ཡིས་ང་ཚོར་མགོན་སྐྱོབ་གནང་ངམ” ཞེས་དྲིས་བྱུང་།
“ཁྱོད་ཚོས་ལྷ་ནི་བེམ་དངོས་རེད། ཁྱོད་ཚོར་གནོད་བསྐྱལ་ཐུབ་པ་མ་རེད།” མི་
དཀར་གྱིས་ལན་དུ། “ཁོ་ཚོ་ནི་ཤིང་དུམ་དང་རྡོ་ལེབ་ཙམ་རེད།”
སྐད་ཆ་དེ་དག་ལོ་ཙཱ་པས་ཨེན་པང་ཐཱ་པ་ཚོར་བཤད་པ་ན། ཁོ་ཚོས་མ་སྲོན་པར་ཁྲེལ་
དགོད་བྱས་བྱུང་། ཁོ་ཚོའི་སེམས་སུ་མི་འདི་དག་སྨྱོས་ཚར་འདུག་སྙམ། ཁོ་ཚོས་ཨ་ཉི་ལ་
དང་ཨ་མྲ་ཏི་ཨོ་ལ་གཉིས་ཀྱིས་མི་ལ་གནོད་པ་བསྐྱལ་མི་ཐུབ་ཟེར། དབྱི་རྨི་ལི་དང་ཨོ་གེ
ཝུའུ་གེ་ཝུའུ་ཡིས་ཀྱང་མི་ལ་གནོད་པ་མི་བསྐྱལ་ཟེར། ཧོ་ཧོ་ཡ་ཟེར་བཞིན་མི་སྐོར་ཞིག་
རང་སར་འགྲོ་མགོ་བརྩམས།
ཆོས་སྤེལ་མཁན་རྣམས་ཀྱིས་གློ་བུར་དུ་གཞས་བཏང་བྱུང་། དེ་ནི་སྤྲོ་སེམས་འཁོལ་
བའི་ཆོས་དབྱངས་ཤིག་སྟེ། དེར་དབྱི་པོ་པ་ཚོའི་སེམས་ཀྱི་ཁེར་རྐྱང་གི་སྐུད་པ་བདུང་བར་
བྱེད་པའི་སྟོབས་ཤུགས་ཤིག་ལྡན་འདུག ལོ་ཙཱ་པས་ཉན་མཁན་རྣམས་ལ་གཞས་ཚིག་རེ་
རེའི་ནང་དོན་འགྲེལ་བཤད་བྱས་པ་ན། མི་ཁ་ཤས་ཀྱིས་དེར་མཉན་ནས་ཧང་སང་འདུག
གཞས་ཚིག་ཁྲོད་མུན་ནག་དང་འཇིགས་སྐྲག་ཁྲོད་འཚོ་བ་རོལ་བའི་མི་དེ་དག་དང་།
དཀོན་མཆོག་གི་བརྩེ་བ་མི་ཤེས་པའི་སྤུན་ཟླ་རྣམས་ཀྱི་གཏམ་རྒྱུད་གླེང་འདུག་ལ། ད་དུང་
ལུག་ཅིག་རི་ལ་འགོས་པ་དང་། དཀོན་མཆོག་གི་ལུག་ར་དང་བྲལ་ཞིང་། ལུག་རྫི་བྱམས་
བརྩེ་ཅན་གྱི་བདག་སྐྱོང་དང་བྲལ་སོང་བ་ཡང་གླེང་འདུག
གཞས་བཏང་ཚར་རྗེས། ལོ་ཙཱ་པས་ཡང་བསྐྱར་དཀོན་མཆོག་གི་སྲས་པོའི་གཏམ་
རྒྱུད་གླེང་བྱུང་། དེའི་མིང་ལ་ཡེ་ཤུ་མ་ཤི་ཀ་ཟེར་ཞེས་བརྗོད། སྐབས་དེར། མི་དེ་དག་ལ་
གཅར་རྡུང་བྱས་ནས་གྲོང་ཚོའི་ཕྱི་ལོགས་སུ་བདའ་བར་ལྟ་འདོད་དེ་མ་སོང་བར་སྡོད་པའི་
ཨོ་གུང་ཁ་ཝོས་བཤད་རྒྱུར།
“ད་སོ་མ་ཁྱོད་ཀྱིས་དཀོན་མཆོག་གཅིག་མ་གཏོགས་མེད་ཟེར། ད་ཡང་ཁྱོད་ཀྱི་ཁོའི་
སྲས་པོ་ཟེར། དེས་ན་ཁོར་ད་དུང་ཆུང་མ་ཞིག་ཡོད་ཁོ་ཐག་ཡིན་རྒྱུ་རེད།”
མི་ཚང་མ་ཁོས་བཤད་པ་དེར་འཐད་པ་བྱུང་།
“ངས་ཁོར་ཆུང་མ་ཞིག་ཡོད་ཅེས་མ་བཤད།” ལོ་ཙཱ་པས་ངག་དིག་བཞིན་དེ་
སྐད་ཟེར།
“ཁྱོད་ཀྱིས་འཕོངས་ཚོས་ཀྱིས་ཁོར་བུ་ཆུང་ཞིག་ཡོད་ཟེར།” སྔོན་ཏག་ཏག་ལ་ཀུ་
རེ་རྩེ་བཞིན་པའི་མི་དེས “དེ་བས་ཁོར་ཆུང་མ་ཡོད་ཁོ་ཐག་ཡིན། དེར་མ་ཟད་ཁོ་ཚོར་
འཕོངས་ཚོས་ཀྱང་ཏན་ཏན་ཡོད་ངེས” ཟེར།
ཆོས་སྤེལ་མཁན་གྱིས་ཁོར་ཁ་ཡ་མི་བྱེད་པར། དེར་མཐུད་ནས་ཆེས་བླ་ན་མེད་པའི་
གནས་གསུམ་ཕུང་གཅིག་གི་སྐོར་གླེང་། གླེང་ནས་མཇུག་ཏུ་སླེབས་རྗེས། ཨོ་གུང་ཁ་ཝོས་
མི་དེ་ནི་སྨོན་པ་ཞིག་ཡིན་པ་ཐག་གིས་བཅད། ཁོས་ཕྲག་པ་སྒོང་སྒོང་ཞིག་བྱས་རྗེས། ཁྱིམ་
དུ་ཕྱི་དྲོར་མཁོ་བའི་ཏ་ལའི་ཁུ་བ་འབྲེག་པར་བུད་སོང་།
ཡིན་ནའང་། གསར་བུ་ཞིག་གི་ཡིད་སེམས་བཀུག་སོང་། ཁོའི་མིང་ལ་ཨེན་ཝོ་དབྱི་
ཨེ་ཟེར་ལ། ཨོ་གུང་ཁ་ཝོའི་བུ་ཆེ་བ་རེད། ཁོ་འགུགས་བྱེད་ནི་གནས་གསུམ་ཕུང་གཅིག་
སོགས་སྨྱོ་གཏམ་མ་ཡིན་ཏེ། དེ་དག་ནི་ཁོས་ཧ་མི་གོ ཁོ་འགུགས་བྱེད་ནི་ཆོས་ལུགས་
གསར་པ་འདིའི་སྙན་ངག་རེད། གང་ཡིན་བཤད་དཀའ་མོད། ཁོའི་སེམས་པའི་གཏིང་
ཞིག་ཏུ་ཟུག་སོང༌། སྤུན་ཟླ་རྣམས་མུན་པ་དང་སྐྲག་སྣང་ཁྲོད་ཙོག་ནས་སྡོད་པ་བརྗོད་དོན་
ཡིན་པའི་ཆོས་ཀྱི་དབྱངས་དེས་ན་གཞོན་ཞིག་གི་ནང་སེམས་ལ་མནར་གཅོད་གཏོང་བའི་
གནད་དོན་མག་མོག་དེར་ལན་གསལ་པོ་ཞིག་བཏབ་པ་དང་འདྲ་སྟེ། ཅིའི་ཕྱིར་མཚེ་མ་དེ་
ནགས་ཚལ་ཁྲོད་ངུ་འབོད་བྱེད་དགོས་སམ། ཅིའི་ཕྱིར་དབྱི་ཁོ་མེ་ཧྥེ་ན་གསོད་དགོས་སམ།
ཆོས་ཀྱི་དབྱངས་དེས་ཁོའི་རྣམ་ཤེས་ཀྱི་རི་སྒང་སྐྱ་བོའི་སྟེང་རེག་རེག་བྱས་པས། ཁོའི་
སེམས་ཀྱི་ཁུར་བོ་ལྕི་མོ་ཐང་ལ་ཕོག ཆོས་དབྱངས་ཁྲོད་ཀྱི་ཚིག་རེ་རེ་སེར་བ་དང་འདྲ་
སྟེ། དབུགས་ཧད་ཧད་དུ་ལེན་ཞིང་སྐོམ་གདུང་གིས་གཟིར་བའི་ས་གཞིའི་ཁ་ལ་ལྷུང་བ་ན་
ཡོངས་སུ་ཞུ་སོང་། ཨེན་ཝོ་དབྱི་ཨེ་ཡི་འཇིག་རྟེན་ལ་གོ་བ་ཟབ་མོ་རྙེད་མེད་པའི་སེམས་པ་
ཡོངས་སུ་འཐོམ་པར་གྱུར།

༡༧
བསྟུད་མར་ཉིན་བཞི་ལྔ་ཙམ་ལ། ཆོས་སྤེལ་མཁན་ཚོ་མཚན་མོར་ཚོང་རར་ཞག་
འདུག་བྱེད་ཅིང་། ཉིན་དཀར་གྲོང་ཚོའི་ནང་དུ་ཕྱིན་ནས་ཡེ་ཤུའི་ཆོས་འཆད་པར་བྱེད།
ཁོ་ཚོས་གྲོང་ཚོའི་ནང་གི་ཚོ་དཔོན་སུ་ཡིན་པ་ཤེས་འདོད་མོད། མི་རྣམས་ཀྱིས་ཁོ་ཚོར་
ལན་དུ་ཚོ་དཔོན་མེད་ཅེས་བཤད། “ང་ཚོར་མཐོ་རིམ་མིང་བཏགས་ཁུར་བའི་མི་དང་།
ད་དུང་མཆོད་དཔོན་དང་རྒན་པ་འགའ་རེ་ཡོད།” ཁོ་ཚོས་དེ་ལྟར་བཤད། ཉིན་དེའི་ཡིད་
འགུལ་ཐེབས་པ་རྫོགས་རྗེས། ཡང་བསྐྱར་མཐོ་རིམ་མིང་བཏགས་ཁུར་བའི་མི་དང་རྒན་པ་
རྣམས་མཉམ་དུ་བསྡུ་རྒྱུ་ནི་སླ་མོ་ཞིག་མིན། འོན་ཀྱང་ཆོས་སྤེལ་མཁན་ཚོས་ཡང་ཡང་རེ་
བ་བཏོན་པས། ཨེན་པང་ཐཱའི་དབུ་ཁྲིད་རྣམས་མཇུག་མཐར་ཁོ་ཚོར་འཕྲད་རྒྱུ་བྱས། ཆོས་
སྤེལ་མཁན་རྣམས་ཀྱིས་ཁོ་ཚོར་ས་ཅུང་ཟད་བྱིན་ཏེ་ཆོས་ཁང་བཞེངས་རྒྱུའི་རེ་བ་བཏོན།
རུས་རྒྱུད་དང་གྲོང་ཚོ་རེ་རེར་ནགས་ཚལ་གཏུམ་པོ་རེ་ཡོད། དེ་རུ་ནད་ངན་གྱི་དབང་
དུ་སོང་བ་སྟེ། དཔེར་ན། མཛེ་ནད་དང་འབྲུམ་པ་ཕོག་ནས་ཤི་སོང་བ་ལྟ་བུ། ལྷ་རྗེ་རྣམས་ཤི་
རྗེས། རྫུ་འཕྲུལ་མངའ་བའི་ལྷ་རྫས་དག་ཀྱང་འདི་རུ་སྦས་ཡོད། དེ་བས་ནགས་ཚལ་གཏུམ་
པོའི་ཁྲོད་ག་ས་གང་དུ་གདོན་འདྲེ་དང་ནག་ཕྱོགས་སྟོབས་ཤུགས་ཀྱིས་ཁེངས་ཡོད། ཨེན་
པང་ཐཱའི་དབུ་ཁྲིད་རྣམས་ཀྱིས་ཆོས་སྤེལ་མཁན་ཚོར་དེ་ལྟ་བུའི་ནགས་ཚལ་ཞིག་གནང་།
ཁོ་ཚོའི་རེ་བ་ནི་ཆོས་སྤེལ་མཁན་རྣམས་གནས་འདིར་གཏན་སྡོད་མི་བྱེད་པ་དེ་ཡིན། དེར་
བརྟེན། ཁོ་ཚོར་རྒྱུས་ཤེས་མཁན་སུ་དང་གང་གིས་ཀྱང་དང་ལེན་བྱ་མི་སྲིད་པའི་གནས་
ཤིག་བྱིན་པ་རེད།
ཝུའུ་ཁྲེན་ཏུའུ་དང་ཁོའི་གྲོགས་པོ་ཚོས་དོན་དག་དེར་གྲོས་མོལ་བྱེད་བཞིན་ཡོད།
“ཁོ་ཚོར་ས་ཞིག་བྱིན་དང་ལྷ་ཁང་བཞེང་རྒྱུ་ཟེར།” ཁོས་བཤད་རྒྱུར “ང་ཚོས་ཁོ་ཚོར་
ས་ཞིག་བྱིན་ཆོག” ཁོ་ཅུང་ཟད་བསྡད་རྗེས། སྐབས་དེར་ཡ་མཚན་མདོག་སྟོན་པ་དང་ངོ་
རྒོལ་བྱེད་པའི་འུར་ཟིང་གི་སྒྲ་མཆེད་ཡོང་། “ང་ཚོས་ཁོ་ཚོར་ནགས་ཚལ་གཏུམ་པོ་ཞིག་
བྱིན་ཚེ། ཁོ་ཚོ་འཆི་བདག་ལས་རྣམ་པར་རྒྱལ་ཐུབ་ཅེས་བསྟོད་པར་བྱེད། དེས་ན་ང་ཚོས་
ཁོ་ཚོར་གཡུལ་ས་ངོ་མ་ཞིག་བྱིན་ཚེ། ཁོ་ཚོ་ཇི་ལྟར་རྒྱལ་བར་བལྟ།” མི་རྣམས་ཧ་ཧ་ཞེས་
བགད་ཅིང་འཐད་པའི་བརྡ་སྟོན། སྔོན་ཏག་ཏག་ལ་ཁོ་ཚོས་ནང་ཁུལ་ནས་གྲོས་མོལ་བྱ་
ཆེད་ཆོས་སྤེལ་མཁན་རྣམས་རེ་ཞིག་ཁ་འབྲལ་དུ་བཅུག་པས། ཁོ་ཚོས་མི་མངགས་ནས་
ཆོས་སྤེལ་མཁན་རྣམས་སླར་བོས། ཁོ་ཚོས་ཆོས་སྤེལ་མཁན་ལ་ནགས་ཚལ་གཏུམ་པོ་ཞིག་
སྟེར། གཞི་ཁྱོན་ལ་ཅི་ཙམ་དགོས་ཀྱང་ཆོག་ཅེས་བཤད། ཁོ་ཚོའི་བློ་ཡུལ་ལས་འདས་པ་
ཞིག་ལ་ཆོས་སྤེལ་མཁན་ཚོས་ཁོ་ཚོར་བཀའ་དྲིན་ཞུས་པ་མ་ཟད་སྐད་ཆེན་པོས་དགའ་
བའི་གླུ་དབྱངས་བླངས་བྱུང་།
“ད་ལྟ་ཁོ་ཚོས་ད་དུང་ཧ་གོ་ཡི་མི་འདུག” རྒན་པ་འགའ་ཡིས “སང་ཉིན་ཞོགས་
པར་དེ་གར་འབྱོར་རྗེས། ཁོ་ཚོས་གཞི་ནས་ཧ་གོ་ཡོང་ངེས” ཞེས་བཤད་རྗེས། ཁོ་ཚོ་རང་
རང་ས་ནས་ཁྱིམ་དུ་ལོག་སོང་།
ཕྱི་ཉིན་ཞོགས་པར། སྨྱོན་པ་དེ་དག་སོང་ནས་ནགས་ཚལ་ཞིག་གཙང་སེལ་བྱས་ཤིང་
ཁང་པ་ལས་མགོ་བརྩམས། ཨེན་པང་ཐཱ་ཡི་གཞིས་དམངས་རྣམས་ཀྱིས་ཉིན་བཞིའི་ནང་དུ་
ཁོ་ཚོ་འཆི་རྒྱུ་ཡིན་པ་ཚོད་དཔག་བྱས། འོན་ཀྱང་ཉིན་དང་པོ་འདས་སོང་། ཉིན་གཉིས་པ་
དང་། གསུམ་པ། བཞི་པ་བཅས་ཀྱང་འདས་སོང་། མི་གཅིག་ཀྱང་མ་ཤི ཚང་མས་ཅི་ཡིན་
ཧ་མ་གོ རིང་བོ་མ་འགོར་བར་མི་དཀར་དེའི་ལྷ་ཁང་ལ་ཡིད་ཆེས་བྱེད་དཀའ་བའི་སྟོབས་
ཤུགས་ཤིག་ལྡན་འདུག་ཅེས་སྒྲོག་བཞིན་འདུག བཤད་རྒྱུན་ལྟར་ན། ཁོའི་མིག་ལ་ཤེལ་
གྱོན་འདུག་ཅིང་། དེར་བརྟེན་ནས་འདྲེ་མཐོང་ཐུབ་པར་མ་ཟད་ཁོ་ཚོ་དང་གླེང་མོ་བྱ་ཐུབ་
ཟེར། དེ་ནས་ཅང་མ་འགོར་བར་ཁོར་དད་ལྡན་པ་གསུམ་བྱུང་།
ཨེན་ཝོ་དབྱི་ཨེ་ཉིན་དང་པོ་ནས་བཟུང་ཆོས་ལུགས་གསར་བ་དེས་བཀུག་བྱུང་ནའང་།
ཁོས་ཁོག་ཏུ་སྦ་བ་ལས་ཕྱི་རུ་མངོན་དུ་མ་བཅུག ཁོ་ཨ་ཕར་སྐྲག་པས། ཆོས་ལུགས་སྤེལ་
མཁན་དང་ཁ་ཐག་ཇེ་ཉེར་གཏོང་མ་ཕོད། འོན་ཀྱང་། ཁོ་ཚོ་སྟོང་ཧང་ཧང་གི་ཚོང་ར་དང་
ཡང་ན་གྲོང་ཚོའི་ཐང་ཆེན་དུ་ཡོང་ནས་ཆོས་ལུགས་སྤེལ་སྐབས། ཨེན་ཝོ་དབྱི་ཨེ་རྒྱུན་
པར་ཉན་དུ་འགྲོ་བ་རེད། ཁོ་ཚོས་བཤད་པའི་གཏམ་རྒྱུད་སྟབས་བདེ་དག་ཁོའི་ཡིད་ལ་
ངེས་སོང་།
“ད་ལྟ་ང་ཚོས་ཆོས་ཁང་ཞིག་བཞེངས་ནས་གྲུབ་སོང་།” ཅི་ཨ་ཅས་དེ་ལྟར་བཤད།
ཁོ་ནི་ལོ་ཙཱ་པ་ཡིན་ལ། གནས་སྐབས་སུ་ད་སོ་མར་ཆོས་སྒོར་ཞུགས་པའི་དད་ལྡན་པ་དེ་
དག་རྩ་འཛུགས་བྱེད་པའི་འགན་ཁུར་ཡོད། མི་དཀར་དེ་ཝུའུ་མུའུ་ཨོ་ཧྥེ་ཡར་ལོག་སོང་།
ཁོས་སྤྱི་ཁང་དེར་བཙུགས་ཡོད་ཅིང་། དུས་ཚོད་ངེས་གཏན་ནང་ཅི་ཨ་ཅའི་མངའ་འོག་གི་
དད་ལྡན་པ་དག་གི་གནས་ཚུལ་རྒྱུས་ལོན་བྱེད་དུ་འོང་བ་རེད།
“ད་ལྟ་ང་ཚོས་ཆོས་ཁང་ཞིག་བཞེངས་ནས་གྲུབ་སོང་།” ཅི་ཨ་ཅ་ཡིས “ང་ཚོའི་རེ་
བ་ནི་ཁྱོད་ཚོ་ཉིན་བདུན་རེའི་ནང་འདིར་ཐེངས་ཤིག་ཕེབས་ནས། དཀོན་མཆོག་ངོ་མར་
ཕྱག་བཙལ་ཆོག” ཟེར།
གཟའ་འཁོར་གཉིས་པར་ཨེན་ཝོ་དབྱི་ཨེ་གྱང་དམར་པོ་དང་ཏ་ལའི་ལོ་མས་ཁང་ཀླད་
གཡོགས་པའི་རྩིག་ངོས་བར་དུ་ཕར་འགྲོ་ཚུར་འོང་བྱེད་མོད། ནང་དུ་འགྲོ་བའི་བློ་སྟོབས་
འདང་ངེས་ཤིག་བསྐྱེད་མ་ཐུབ། ཁོས་གཞས་ལེན་པ་ཐོས་བྱུང་། མི་ཁ་ཤས་ལས་མེད་ཀྱང་།
སྐད་ནི་སྙན་ཞིང་འཇེབས་ལ་ཡིད་ཆེས་ཀྱིས་ཁེངས་འདུག ཆོས་ཁང་ནི་གསར་དུ་བཏོད་
པའི་སྒོར་དབྱིབས་ཀྱི་ས་སྟོང་ཞིག་ཏུ་བཞེངས་ཡོད་ཅིང་། ཕར་བལྟས་ཚེ་ནགས་ཚལ་ཆེན་པོ་
ཞིག་གིས་ཁ་གདངས་ཡོད་པ་དང་མཚུངས། དེས་སོ་ཁམ་གང་གདབ་པར་བསྒུགས་ཡོད་པ་
ཡིན་ནམ། ཨེན་ཝོ་དབྱི་ཨེ་ཆོས་ཁང་གི་མདུན་ནས་ཡུན་རིང་ལ་སོང་མཐར་ཁྱིམ་དུ་ལོག
ཨེན་པང་ཐཱ་པས་ཁོ་ཚོའི་ལྷ་དང་མེས་པོར་སྐབས་འགར་ངང་རྒྱུད་ཧ་ཅང་རིང་པོ་
ཡོད་པ་ཤེས་ཀྱི་ཡོད་ལ། ཤེས་བཞིན་དུ་མི་ཞིག་གིས་ཁོ་ཚོར་མུ་མཐུད་དུ་འགོག་རྒོལ་བྱེད་
དུ་འཇུག་སྲིད། འོན་ཀྱང་འདི་ལྟར་བྱས་ཀྱང་དུས་ཚད་ཅིག་ཡོད་དེ། ཚོང་འདུས་གཟའ་
འཁོར་བདུན་དང་ཡང་ན་ཉིན་ཉེར་བརྒྱད་རེད། དུས་ཚད་འདི་ལས་བརྒལ་ཚེ། ཁོ་ཚོས་
རྩ་བ་ནས་མི་ཁ་ཤས་ཀྱིས་མུ་མཐུད་དུ་ཁོ་ཚོར་འགོག་རྒོལ་བྱེད་པར་ཁས་ལེན་བྱ་མི་སྲིད།
སྙིང་ཆེན་ཧམ་པ་ཚ་བོའི་ཆོས་སྤེལ་མཁན་ཚོས་ནགས་ཚལ་གཏུམ་པོའི་ནང་དུ་ཆོས་ཁང་
བཞེངས་ནས་ཚོང་འདུས་གཟའ་འཁོར་བདུན་བསླེབ་ལ་ཉེ་བས། གྲོང་མི་རྣམས་སེམས་
འགུལ་ཚད་མེད་ཐེབས་བཞིན་ཡོད། ཁོ་ཚོ་འཆི་བདག་གིས་མི་དེ་ཚོར་བསྒུགས་ཡོད་པར་
ཡིད་ཆེས་ཀྱིས་ཁེངས་ཡོད། དད་ལྡན་པ་རེ་གཉིས་ཀྱིས་ཐ་ན་གནས་སྐབས་སུ་ཆོས་ལུགས་
གསར་པ་དེའི་རིགས་དོར་ན་ལེགས་སྙམ།
དུས་ཚད་ཀྱི་མཐའ་མའི་ཉིན་མོ་སླེབས་སོང་། ཆོས་སྤེལ་མཁན་ཚང་མ་ཤི་ན་འགྲིག་
མོད། འོན་ཀྱང་ཁོ་ཚོ་མ་ཤི་བར་མ་ཟད་དེ་ལས་ལྡོག་སྟེ་ཁོ་ཚོའི་དགེ་རྒན་ཅི་ཨ་ཅ་ལ་ས་
གྱང་དམར་པོ་དང་སྟེང་དུ་ཏ་ལའི་ལོ་མས་གཡོགས་པའི་ཁང་པ་གསར་བ་ཞིག་བསྐྲུན་
བྱུང་། གཟའ་འཁོར་དེའི་ནང་དུ་ཁོ་ཚོར་ཡང་དད་ལྡན་པ་འགའ་ཐོབ་པར་མ་ཟད། ཐེངས་
དང་པོར་བུད་མེད་ཅིག་ཀྱང་ཐོབ། མོའི་མིང་ལ་ཨེན་ལི་ཁ་ཟེར་ཞིང་། ཨ་མཱ་ཏིའི་ཆུང་མ་
རེད། ཁོ་ནི་ཞིང་པ་ཕྱུག་པོ་ཞིག་ཡིན། ཨིན་ལེ་ཁས་ཕྲུ་གུ་བཙའ་ལ་ཉེ།
ཨིན་ལེ་ཁ་སྔོན་ཆད་ཐེངས་བཞིར་མངལ་ཆགས་ཏེ་ཕྲུ་གུ་བཙས། འོན་ཀྱང་ཕྲུ་གུ་
བཙའ་ཐེངས་རེར་མཚེ་མ་ཡིན་པས། ཕྲུ་གུ་སྐྱེས་མ་ཐག་ནས་དོར་དགོས་བྱུང་། ཁྱོ་ག་དང་
ཁྱིམ་མི་ཚོས་སྔ་ས་ནས་མོ་མིག་ལ་མི་རན་པས། ད་ལྟ་མོ་ཡེ་ཤུ་ཆོས་ལུགས་ཀྱི་ཆོས་རར་
ཞུགས་ཀྱང་ཁོ་ཚོའི་སེམས་མི་བདེ་བ་ཅི་ཡང་མེད། མོ་དང་ཁ་བྲལ་ནའང་བཟང་།
ཉིན་ཞིག་གི་ཞོགས་པར། ཨོ་གུང་ཁ་ཝོ་ཡི་མ་སྤུན་ཨ་སྨི་ཁ་ཝོ་ཁྱིམ་མཚེས་གྲོང་ཚོ་
ནས་ཕྱིར་ཡོང་། ལམ་དུ་ཆོས་ཁང་བརྒྱུད་པ་དང་། ཡེ་ཤུའི་ཆོས་ལུགས་པའི་ཁྲོད་ནས་ཨེན་
ཝོ་དབྱི་ཨེ་མཐོང་བས་ཁོ་ཧ་ལས་སོང་། ཁྱིམ་དུ་ལོག་རྗེས་ཐད་ཀར་ཨོ་གུང་ཁ་ཝོའི་ཁང་
པར་ཕྱིན་ནས་གནས་ཚུལ་ཇི་བཞིན་དུ་ཁོར་བཤད། བུད་མེད་རྣམས་ཀྱིས་གོ་རྗེས། ཚང་མ་
སེམས་འགུལ་ཚད་མེད་ཐེབས་པའི་སྒོ་ནས་གླེང་མོལ་བྱེད་ཀྱི་ཡོད་མོད། འོན་ཀྱང་ཨོ་གུང་
ཁ་ཝོ་ནི་འགུལ་ཙམ་ཡང་མི་བྱེད་པར་བསྡད་འདུག
ཨེན་ཝོ་དབྱི་ཨེ་ཕྱི་དྲོ་ཧ་ཅང་འཕྱི་པོ་བྱས་ནས་ཁྱིམ་དུ་ལོག ཁོ་རང་ཁང་བའི་ནང་དུ་
སོང་ནས་ཨ་ཕར་བདེ་འཚམས་ཞུས། ཨ་ཕས་ཁོར་ཁ་ཡ་མ་བྱས། ཨེན་ཝོ་དབྱི་ཨེ་ཁ་ཕྱིར་
འཁོར་ནས་ནང་གི་སྒོ་རར་འགྲོ་གྲབས་བྱེད་དུས། ཁོའི་ཨ་ཕ་གློ་བུར་དུ་ཁོང་ཁྲོའི་མེ་ལྕེ་
མཁའ་ལ་འཕྱུར་ཞིང་འཛིན་ཐེངས་གཅིག་གིས་ཁོའི་སྐེ་ནས་བསྒགས།
“ཁྱོད་གང་དུ་སོང་བ་ཡིན།” ཁོས་ངག་དིག་བཞིན་དེ་ལྟར་དྲིས།
ཨེན་ཝོ་དབྱི་ཨེ་ཡིས་སྲོག་འབེན་ལ་བཙུགས་ནས་འཕག་འཚག་བྱེད་ཅིང་། ཁོ་
མགྱོགས་པོར་སྐེ་བསྒགས་ནས་གསོད་སྙམ་བྱེད་པའི་ལག་བར་ནས་ཐར་འདོད།
“ང་ལ་ལན་འདེབས་རོགས།” ཨོ་གུང་ཁ་ཝོ་ཡིས “ངས་ཁྱོད་གསོད་རྒྱུར་བསྒུག་མི་
དགོས” ཞེས་སྐད་ཅོར་རྒྱག་ཞོར། ལག་པའི་བདེ་ཕྱོགས་ལྟར་གྱང་དམའ་མོར་གཏད་པའི་
དབྱུག་པ་རྩུབ་པོ་དེ་བླངས་ཏེ་ཨེན་ཝོ་དབྱི་ཨེ་ཡི་ལུས་ལ་ཤུགས་ཀྱིས་ལན་འགའ་བསྣུན།
“ང་ལ་ལན་འདེབས་རོགས།” ཁོས་ཡང་བསྐྱར་སྐད་ཅོར་བརྒྱབ། ཨེན་ཝོ་དབྱི་ཨེ་
འགུལ་མེད་དུ་ལངས་ནས་སྐད་ཆ་ཙིག་གཅིག་ཀྱང་མི་བཤད་པར་ཁོ་ལ་བལྟས་ནས་བསྡད་
འདུག བུད་མེད་རྣམས་ཀྱིས་ཁང་བའི་ཕྱི་ནས་སྐད་ཅོར་རྒྱག་པ་ལས་ནང་དུ་ཡོང་མི་ཕོད།
“ཕྲུ་གུ་དེ་གློད་རོགས།” སྒོ་རའི་ཕྱི་རོལ་ཏུ་མི་ཞིག་གིས་སྐད་བརྒྱབ་བྱུང་། དེ་ནི་ཨོ་
གུང་ཁ་ཝོའི་ཞང་པོ་ཝུའུ་ཁྲེན་ཏུའུ་རེད། “ཁྱེད་རང་སྨྱོས་འདུག་གམ།”
ཨོ་གུང་ཁ་ཝོ་ཡིས་ལན་མ་བཏབ་ཀྱང་ལག་པ་ལྷོད་སོང་། ཨེན་ཝོ་དབྱི་ཨེ་ཕྱི་ལ་ཕྱིན་
ཞིང་། དེ་ནས་བཟུང་གཏན་ནས་ཕྱིར་མ་ལོག
ཁོ་ཆོས་ཁང་དུ་ལོག་རྗེས། ཅི་ཨ་ཅར་ཁོ་རང་ཝུའུ་མུའུ་ཨོ་ཧྥེ་ཡ་རུ་འགྲོ་རྒྱུ་ཐག་གིས
བཅད། མི་རྒྱུད་དཀར་པོའི་ཆོས་སྤེལ་མཁན་གྱིས་དེ་གར་སློབ་གྲྭ་ཞིག་གཉེར་ཡོད་པ་དང་།
ཡེ་ཤུ་ཆོས་ལུགས་པ་ལོ་ཆུང་རྣམས་ལ་ཡི་གེ་འབྲི་ཀློག་ཁྲིད་བཞིན་ཡོད།
ཅི་ཨ་ཅ་ཧ་ཅང་དགའ་པོ་བྱུང་། “ངའི་ཆེད་དུ་ཕ་མ་བསྐྱུར་བའི་མི་ལ་བདེ་སྐྱིད་ཡོད།”
ཁོང་གིས “ངའི་ཁ་ལ་ཉན་མཁན་ནི་ངའི་ཕ་མ་ཡིན” ཞེས་ངག་ལ་བཀུག
ཨེན་ཝོ་དབྱི་ཨེ་ཡིས་ཧ་གསལ་བོ་ཞིག་མ་གོ འོན་ཀྱང་ཁོ་ཨ་ཕ་དང་ཁ་བྲལ་བས་ཧ་
ཅང་དགའ། དེའི་རྗེས་སུ། ཁོ་ད་དུང་ཕྱིར་སོང་ནས་ཨ་མ་དང་གཅེན་གཅུང་ཚོར་སྐོར་བརྒྱག་
དགོས་ལ། ཁོ་ཚོར་ཆོས་ལུགས་གསར་བར་ཡིད་ཆེས་བྱེད་དགོས་པའི་ཁ་ཏ་བྱེད་དགོས།
ཉིན་དེའི་དགོང་མོར། ཨོ་གུང་ཁ་ཝོ་སྤྱིལ་བུའི་ནང་དུ་བསྡད་དེ་མེ་ཤིང་ལམ་ལམ་
འབར་བར་ཅེར་ནས་དོན་དེར་བསམ་བློ་ཞིབ་མོ་བཏང་། ཁོའི་སེམས་ཀྱི་ཁོང་ཁྲོའི་མེ་ལྕེ་
རྦ་རླབས་བཞིན་ལང་ལོང་དུ་འཕྱུར། ཁོ་ལ་ཧོལ་རྒྱུག་གི་ཧམ་པ་ཚ་བོ་ཞིག་དྲག་ཏུ་ལངས།
ཁོས་གྲི་འཁྱེར་ནས་ཆོས་ཁང་དུ་འགྲོ་འདོད་པ་དང་། ངོ་ཚ་ཁྲེལ་མེད་ཀྱི་ཆོས་ལོག་པ་དེ་
ཚོ་རྩ་ནས་ཚར་བཅད་ན་བསམས། འོན་ཀྱང་ཡང་བསྐྱར་བསམ་བློ་ཞིག་བཏང་ན། ཁོང་
གིས་ཨེན་ཝོ་དབྱི་ཨེ་ཡི་དོན་དུ་འཐབ་འཛིང་བྱེད་རིན་མི་འདུག་བསམ་གྱི་ཡོད་པ་རེད།
ཁོའི་སེམས་སུ་འོ་དོད་འབོད། ཅིའི་ཕྱིར་ཁོ་ཡིན་ནམ། ཨོ་གུང་ཁ་ཝོ། ཏག་ཏག་འདི་འདྲའི་
བུ་ངན་ཞིག་ཡོད་དོན་ཅི་ཡིན་ནམ། ཁོས་འདི་ཡང་རང་གི་སྲུང་མའི་བཀོད་སྒྲིག་ཡིན་པ་
གསལ་བོར་ཤེས་ཀྱི་ཡོད། དེ་འདྲ་མིན་ཚེ་ཁོའི་བར་ཆད་དང་ཡུལ་གྱར་གྱི་གནས་ཚུལ་
དང་། དེ་བཞིན་ད་རེས་ཀྱི་བུའི་ཁྲེལ་མེད་ཀྱི་བྱ་སྤྱོད་འདིར་འགྲེལ་བཤད་ཇི་ལྟར་བྱེད། ད་
ལྟ་ཁོ་ལ་བསམ་བློ་གཏོང་བའི་དུས་ཚོད་དེ་བས་མང་པོ་ཡོད། ཁོས་བུ་ཡི་ཉེས་པ་ནི་གུ་
ཡངས་གཏོང་ཐབས་མེད་པ་གསལ་བོར་མཐོང་། ཕ་ཡིས་དད་པའི་ལྷ་དོར་ནས་བུད་མེད་
དང་མཚུངས་པའི་སྐྱེས་པ་འགའ་དང་མཉམ་དུ། བྱ་རྒན་མ་དང་འདྲ་བར་སྐད་ཅོར་གང་
བྱུང་མང་བྱུང་དུ་རྒྱག་པ་འདི་ནི་དངོས་གནས་ཧ་ཅང་ངོ་ཚ་དགོས་པའི་བྱ་སྤྱོད་ཅིག་རེད།
གལ་ཏེ་ང་རང་ཤི་རྗེས་བུ་རྣམས་ཀྱིས་ཨེན་ཝོ་དབྱི་ཨེ་ཡི་རྣམ་པ་ལྟར་མེས་པོ་བསྐྱུར་བ་
ཡིན་ན། དོན་དག་ཅི་འདྲ་ཞིག་ཏུ་འགྱུར་སྲིད་དམ། ཨོ་གུང་ཁ་ཝོའི་བསམ་པར་དེ་རིགས་
ནི་ཧ་ལམ་རྩ་མེད་དུ་འགྲོ་བའི་མདུན་ལྗོངས་སྐྲག་ས་ཞིག་རེད་སྙམ་མུར་རང་དབང་མེད་
པར་གྲང་འདར་ཞིག་བརྒྱག་དགོས་བྱུང་། ཁོས་མིག་ལམ་དུ་རང་ཉིད་དང་མེས་པོ་རྣམས་
ཀྱིས་མཆོད་འབུལ་སྟེགས་བུའི་མདུན་དུ་འཚང་ཁ་ཤིག་ཤིག་ངང་བུ་ཕྲུག་གི་དད་གུས་དང་
མཆོད་འབུལ་ལ་བསྒུགས་ཀྱང་ཡོང་མཁན་མེད་པའི་རྣམ་པ་ཤར་འོངས་ཏེ། སྔོན་གྱི་ཐལ་
རྡུལ་མ་གཏོགས་གང་ཡང་མེད། འོན་ཀྱང་ཁོང་གི་ཕྲུ་གུ་ཚོས་མི་རྒྱུད་དཀར་པོའི་དཀོན་
མཆོག་ལ་སྨོན་ལམ་འདེབས་བཞིན་ཡོད། གལ་ཏེ་གནས་ཚུལ་དེ་འདྲ་བྱུང་ན། ཁོ་སྟེ་ཨོ་
གུང་ཁ་ཝོ་ཡིས་ངེས་པར་དུ་ཁོ་ཚོ་ས་སྟེང་དུ་རྩ་མེད་གཙང་དག་བཟོ་དགོས།
མི་རྣམས་ཀྱིས་སྔར་ནས་བཟུང་ཨོ་གུང་ཁ་ཝོ་ལ “མེ་ལྕེ་དྲག་པོ་ཞིག” ཅེས་འབོད་
ཀྱི་ཡོད། ཁོས་འབར་བཞིན་པའི་མེ་ལ་བལྟས་ནས་མཚང་མིང་དེ་ཡིད་ལ་འཁོར། ཁོ་ནི་
དངོས་གནས་འུར་འུར་དུ་འབར་བའི་མེ་ལྕེ་ཞིག་ཡིན། འོན་ཀྱང་ཁོར་ཨེན་ཝོ་དབྱི་ཨེ་ལྟ་
བུའི་ངན་རུལ་དང་གཉོམ་ཆུང་གི་བུ་ཞིག་སྐྱེས་པ་ཡིན་ནམ། མིན། ཁོའི་བུ་ཡིན་མི་སྲིད།
གཅིག་བྱས་ན་ཨེན་ཝོ་དབྱི་ཨེ་ཁོའི་བུ་ཡིན་སྲིད་ཀྱི་མ་རེད། ཁོའི་ཆུང་མས་ཁོར་མགོ་སྐོར་
བཏང་བ་རེད། ཁོས་མོར་སློབ་གསོ་ཡག་པོ་ཞིག་གཏོང་དགོས། འོན་ཀྱང་ཨེན་ཝོ་དབྱི་ཨེ་ནི་
ཁོའི་སྤོ་བོ་ཝུའུ་ནོ་ཁཱ་དང་ཧ་ཅང་འདྲ་བ་རེད། ཝུའུ་ནོ་ཁཱ་ནི་ཏག་ཏག་ཨོ་གུང་ཁ་ཝོ་ཡི་ཕ་
ཡིན། དེ་ལྟར་དྲན་པ་ན་ཁོས་འདི་ལྟར་མི་བསམ། ཁོ། ཨོ་གུང་ཁ་ཝོ་ལ་མི་རྣམས་ཀྱིས “མེ་
ལྕེ་དྲག་པོ་ཞིག” ཅེས་འབོད་ཀྱི་ཡོད་ཅིང་། ཁོ་ལ་ཅིའི་ཕྱིར་བུད་མེད་དང་འདྲ་བའི་བུ་
ཞིག་སྐྱེས་པ་ཡིན་ནམ། ཨེན་ཝོ་དབྱི་ཨེ་ལྟ་བུའི་ལོ་ཚོད་དུ། ཨོ་གུང་ཁ་ཝོས་སྦེ་ག་འགྲན་པ་
དང་དཔའ་ངར་ལ་བརྟེན་ནས་ཝུའུ་མུའུ་ཨོ་ཧྥེ་ཡར་སྙན་པའི་གྲགས་པ་འབར་ཡོད།
ཁོས་དབུགས་རིང་བོ་ཞིག་ཕྱུང་། ཕལ་ཆེར་གདུང་སེམས་སྐྱེ་བ་རང་རེད། དུ་བ་
འཕྱུར་བའི་བུད་ཤིང་གིས་ཀྱང་དབུགས་རིང་ཞིག་འབྱིན། གློ་བུར་དུ་ཨོ་གུང་ཁ་ཝོ་ཡི་མིག་
ཇེ་གསལ་དུ་སོང་ཞིང་། ཁོས་གནད་དོན་ཚང་མ་གསལ་བོར་མཐོང་བྱུང་སྟེ། སྐྱེ་སྟོབས་ཀྱི
དཔལ་འབར་བའི་མེ་ལའང་བེད་མེད་ཀྱི་ཐལ་རྡུལ་འབྱུང་སྲིད་པ་རེད། ཁོས་ཡང་བསྐྱར་
དབུགས་རིང་ཞིག་ཕྱུང་།

༡༨
ཨེན་པང་ཐཱ་ཡི་ན་གཞོན་ཆོས་ཚོགས་ཀྱིས་ཚེ་སྲོག་གི་ཐོག་མའི་དུས་སུ་ཉམས་ཉེན་
ཐེངས་འགའ་བརྒྱུད་མྱོང་བ་རེད། ཐོག་དང་པོར་རུས་རྒྱུད་ཀྱི་མི་རྣམས་ཀྱིས་དེ་ནི་འཆི་
རྒྱུར་ཐེ་ཚོམ་མེད་པ་ཞིག་རེད་བསམ་གྱི་ཡོད་པ་རེད། འོན་ཀྱང་དེ་གསོན་པོར་གནས་པར་
མ་ཟད་རིམ་བཞིན་རྒྱ་བསྐྱེད། མི་རྣམས་ཀྱིས་སེམས་ཁྲལ་ཏོག་ཙམ་བྱེད་ཀྱི་ཡོད་མོད། འོན་
ཀྱང་སེམས་ཁྲལ་དེ་ཙམ་བྱེད་ཀྱི་མེད། གལ་ཏེ་ཨེ་ཧྥུ་ལེ་ཧྥུ་སྐོར་ཞིག་ནགས་ཚལ་གཏུམ་
པོ་དེའི་ནང་དུ་སྡོད་རྒྱུ་ཐག་བཅད་པ་དེ་ནི་ཁོ་ཚོ་རང་གི་དོན་རེད། ཞིབ་ཏུ་བསམ་བློ་ཞིག་
བཏང་ཚེ། ནགས་ཚལ་གཏུམ་པོ་ནི་དེ་ལྟ་བུའི་དགའ་བསུ་མི་ཐོབ་པའི་མིར་ཆེས་འོས་ཤིང་
འཚམ་པའི་སྡོད་གནས་རེད། ཁོ་ཚོས་ནགས་ཚལ་ནང་དོར་བའི་མཚེ་མ་སྐྱོབ་ཀྱི་ཡོད་པ་
སྨོས་མེད་རེད། འོན་ཀྱང་ཁོ་ཚོས་མཚེ་མ་དེ་དག་གྲོང་ཚོའི་ནང་ཁྲིད་ཡོང་མེད། གྲོང་མི་
ཚོའི་ངོས་ནས་བརྗོད་ན། མཚེ་མ་རྣམས་སྔར་བཞིན་ཁོ་ཚོའི་སྔོན་དུ་དོར་བའི་ས་ཆར་
གནས་ཡོད། ས་བདག་ཨ་མས་ཆོས་སྤེལ་མཁན་གྱི་སྡིག་ཉེས་ཀྱིས་ཉེས་པ་མེད་པའི་གྲོང་མི་
ལ་ཆད་པ་གཅོད་པ་ནི་མི་སྲིད་པ་ཞིག་ཡིན།
ཐེངས་ཤིག་ཆོས་སྤེལ་མཁན་རྣམས་མཚམས་ལས་བརྒལ་ཏེ། དད་ལྡན་པ་གསུམ་གྲོང་
ཚོའི་ནང་དུ་ཡོང་ནས་ང་རྒྱལ་ཆེན་པོས་འཛེམ་བག་མེད་པར་ལྷ་ཚང་མ་ཤི་བོ་ཡིན་པ་
དང་། སྟོབས་ཤུགས་སྤུ་ཙམ་ཡང་མེད་ཅིང་། ཁོ་ཚོས་ལྷ་ཁང་ཡོད་ཚད་བསྲེག་རྒྱུ་ཡིན།
ཡིན་ན་ཡང་ལྷ་དེ་ཚོར་བྱེད་ཐབས་གང་ཡང་མེད་པ་ཐག་གིས་ཆོད་ཅེས་བསྒྲགས།
“ཁྱོད་ཀྱིས་ཨ་མ་བསྲེག་རོགས།” མཆོད་དཔོན་ཞིག་གིས་སྡིགས་མོ་བྱས། མི་དེ་ཚོ་
བཟུང་ནས་གཅར་རྡུང་བྱས་ཤིང་ཁྲག་བཞུར། དེའི་རྗེས་ཀྱི་དུས་ཡུན་ཧ་ཅང་རིང་པོ་ཞིག་
གི་ནང་། ཆོས་ཚོགས་དང་རུས་རྒྱུད་བར་དུ་འགལ་བ་མ་བྱུང་།
འོན་ཀྱང་གནས་ཚུལ་རྒྱུན་ཆད་མེད་པར་ཐོས་འོངས་པ་ནི། མི་རྒྱུད་དཀར་པོས་ཆོས་
ལུགས་རིགས་ཤིག་ཁྱེར་ཡོང་བར་མ་ཟད། ད་དུང་སྲིད་གཞུང་ཞིག་ཁྲིད་ཡོང་འདུག་ཟེར།
གོ་ཐོས་སུ་ཁོ་ཚོས་ཝུའུ་མུའུ་ཨོ་ཧྥེ་ཡར་འདྲི་གཅོད་ཁང་ཞིག་བཙུགས་ནས་ཁོ་ཚོའི་དད་
ལྡན་རྣམས་སྲུང་སྐྱོབ་བྱེད་དུ་འཇུག་པ་རེད། ཐ་ན་མི་ཞིག་གིས་དད་ལྡན་པ་ཞིག་བསད་
པའི་རྐྱེན་གྱིས། ཁོ་ཚོས་མི་དེའི་སྐེ་ལ་ལྕེབས་ཐག་བསྐོན་ནས་བསད་སོང་ཟེར།
གོ་ཐོས་དེ་རིགས་མི་ཚང་མས་གླེང་བཞིན་ཡོད་མོད། འོན་ཀྱང་ཨེན་པང་ཐཱ་པ་རྣམས་
ཀྱི་བསམ་པར་དེ་དག་དཀྲོག་གཏམ་ཙམ་དུ་ངོས་འཛིན་པས། གནས་སྐབས་སུ་ཁོ་ཚོ་དང་
ཆོས་ཚོགས་གསར་བའི་བར་གྱི་འབྲེལ་བར་ཤུགས་རྐྱེན་ཐེབས་མེད་པ་རེད། འདིར་ད་
དུང་ཆོས་སྤེལ་མཁན་མ་བསད་གོང་། ཅི་ཨ་ཅ་སྨྱོ་ཧམ་ཆེ་ཡང་མི་གཞན་ལ་གནོད་འཚེ་
གཏོང་ཉེན་མེད། ཆོས་པ་དེ་ཚོར་ཆ་བཞག་ན་སུས་ཁོ་ཚོ་བསད་པ་ཡིན་ན། ངེས་པར་དུ་
རུས་རྒྱུད་འདི་ལས་ཐར་ཐབས་བྱེད་དགོས། གང་ཡིན་ཟེར་ན། ཁོ་ཚོ་མ་རབས་ཐ་ཤལ་
ཅི་འདྲ་ཞིག་ཡིན་རུང་། ཁོ་ཚོ་སྔར་བཞིན་རུས་རྒྱུད་འདི་ལ་དབང་བ་རེད། དེར་བརྟེན།
མི་སུས་ཀྱང་མི་རྒྱུད་དཀར་པོའི་སྲིད་གཞུང་སྐོར་གྱི་ངག་རྒྱུན་དང་། ཡང་ན་ཡེ་ཤུ་ཆོས་
ལུགས་པ་བསད་ཚེ་མཇུག་འབྲས་ཅི་ཞིག་འབྱུང་བར་བསམ་བློ་ནན་ཏན་བཏང་མ་མྱོང་།
གལ་ཏེ་ཁོ་ཚོ་ད་ལྟ་ལས་དཀའ་ཚེགས་དེ་བས་ཆེ་བ་ཞིག་ཏུ་གྱུར་ཚེ། མང་ན་ཁོ་ཚོ་རུས་
རྒྱུད་ལས་ཕྱིར་བདའ་བས་ཆོག
དེས་མ་ཚད། ཆོས་ཚོགས་ཆུང་ཆུང་དེས་ནང་ཁུལ་གྱི་རྩོད་གཞི་ཐག་གཅོད་བྱེད་པར་
བྲེལ་འདུག་པས། རུས་རྒྱུད་ལ་རྙོག་དྲ་བཟོ་བའི་ཁོམ་པ་མེད། རྩོད་དོན་གྱི་འབྱུང་རྐྱེན་ནི་
ཐ་དམན་པའི་རིགས་བསྡུ་ལེན་བྱེད་པའི་གནད་དོན་རེད།
ཐ་དམན་པའི་རིགས་ཀྱིས་ཆོས་ལུགས་གསར་བས་མཚེ་མའི་རིགས་ཀྱི་འཛེམ་བྱའི་
མི་ལའང་སྒོ་མོ་ཕྱེ་ཡོད་པ་མཐོང་བས། རང་ཉིད་ཀྱང་དང་ལེན་བྱ་ངེས་གཏན་ཡིན་པར་
འདོད། དེ་ནས་གཟའ་ཉི་མའི་ཉིན་ཞིག་ལ། ཐ་དམན་པའི་རིགས་གཉིས་ཆོས་ཁང་དུ་
འཛུལ་བ་ན་སྐབས་དེར་མྱུར་དུ་ཟིང་ཆ་དྲག་པོ་ལངས། འོན་ཀྱང་ཆོས་ལུགས་གསར་བས་
དད་ལྡན་པ་རྣམས་ཀྱི་སེམས་ལ་ནུས་པ་ཧ་ཅང་ཆེན་པོ་ཐོན་ཡོད་སྟབས། ཐ་དམན་པའི་
རིགས་ནང་དུ་འཛུལ་སྐབས་ཁོ་ཚོ་མྱུར་དུ་ཆོས་ཁང་དང་ཁ་མ་བྲལ། ཐ་དམན་པའི་རིགས་
དང་ཐག་ཉེ་ཤོས་ཀྱི་མི་ཡང་ཕར་སྣུར་ཙམ་ལས་མ་བྱས། དེ་ནི་མི་རྣམས་ཧང་སང་དགོས་
པའི་དོན་དག་ཅིག་ཡིན་མོད། འོན་ཀྱང་ཡུན་རིང་བོར་རྒྱུན་འཁྱོངས་མ་བྱས། གསོལ་
འདེབས་མཇུག་བསྒྲིལ་རྗེས། ཆོས་ཁང་ནང་དུ་ངོ་རྒོལ་གྱི་སྒྲ་ཡིས་ཁེངས། ཅི་ཨ་ཅ་ཕྱིར་
ཡོང་ནས་བཀག་འགོག་བྱས་ཤིང་ཁོ་ཚོར་འགྲེལ་བཤད་བྱས་པ་མིན་ན། ཁོ་ཚོས་ཐ་དམན་
པའི་རིགས་རྣམས་ཕྱིར་ཕུད་རྩིས་བྱེད་ཀྱི་ཡོད་པ་རེད།
ཅི་ཨ་ཅ་ཡིས “གནམ་བདག་གི་མདུན་དུ་བྲན་གཡོག་དང་རང་དབང་གི་མི་ཞེས་པ་མེད།
ང་ཚོ་ཚང་མ་ནི་གནམ་བདག་གི་བུ་ཕྲུག་ཡིན། སྤུན་ཟླ་འདི་དག་དང་ལེན་བྱེད་དགོས” ཟེར།
“ཁྱོད་ཀྱིས་མི་ཤེས།” ཆོས་པ་ཞིག་གིས་བཤད་རྒྱུར། “གལ་སྲིད་ཆོས་ལོག་པ་
རྣམས་ཀྱིས་ང་ཚོས་ཐ་དམན་པའི་རིགས་དང་ལེན་བྱས་ནས་ལྷན་དུ་འཛོམས་པ་གོ་ཚེ། ཁོ་
ཚོས་ང་ཚོར་ཇི་ལྟར་བཤད་སྲིད་དམ། ཁོ་ཚོས་ང་ཚོར་འཕྱ་སྨོད་བྱེད་སྲིད།”
“ཁོ་ཚོ་དགོད་དུ་ཆུགས།” ཅི་ཨ་ཅ་ཡིས “མཐའ་མའི་འདྲི་གཅོད་ཉིན་མོར།
དཀོན་མཆོག་གིས་ཁོ་ཚོར་ཁྲེལ་དགོད་བྱ་སྲིད། ཕྱི་རྒྱལ་གྱི་རྒྱལ་ཁབ་ཁག་གིས་རྩོད་རེས་
བྱེད་པའི་རྒྱུ་མཚན་གང་ཡིན་ནམ། མི་དམངས་ཁྲི་སྟོང་མང་པོས་ཕན་ཚུན་ལྐོག་གཡོ་དང་
ངན་ཇུས་བཤམས་དོན་ཅི་ཡིན་ནམ། གནམ་ལ་སྡོད་མཁན་དེ་གད་མོ་ཤོར་ཁོ་ཐག་ཡིན།
དཀོན་མཆོག་གིས་ཁོ་ཚོར་ཁྲེལ་དགོད་བྱེད་ངེས་རེད” ཟེར།
“ཁྱོད་ཀྱིས་མི་ཤེས།” ཆོས་པ་དེས་མུ་མཐུད་དུ “ཁྱོད་ནི་ང་ཚོའི་དགེ་རྒན་རེད།
ཆོས་ལུགས་གསར་བ་དང་འབྲེལ་ཡོད་ཀྱི་ཤེས་བྱ་ཁྱོད་ཀྱིས་ང་ཚོར་ཁྲིད་ཆོག འོན་ཀྱང་
འདི་ནི་ང་ཚོར་རྒྱུས་མངའ་ཡོད་པའི་བྱ་བ་ཞིག་རེད” ཅེས་བཤད་རྗེས། ཁོས་ཅི་ཨ་ཅར་ཐ་
དམན་པའི་རིགས་ཇི་ལྟ་བུ་ཞིག་ཡིན་པ་གསལ་བཤད་བྱས།
ཐ་དམན་པའི་རིགས་ནི་ལྷ་ལ་ལེགས་སྐྱེས་སུ་ཕུལ་བའི་མི་དང་། ཁ་ཕྲལ་བའི་མི་
ཚོགས་ཤིག་རེད། ཁོ་ཚོ་རང་ཉིད་དང་བུ་རབས་ཚ་རྒྱུད་ཀུན་མི་གཞན་དག་ལ་མཚོན་ན་
འཛེམ་བྱ་ཞིག་ཡིན། ཁོ་ཚོས་རང་དབང་གི་མི་དང་གཉེན་སྒྲིག་བྱེད་མི་ཆོག དོན་དངོས་
ཐོག ཁོ་ཚོ་ནི་རུས་རྒྱུད་ལས་ཕྱིར་འབུད་བཏང་བའི་མི་ཡིན་པས། གྲོང་ཚོའི་ནང་གི་ལྷ་
ཁང་གི་ལོགས་སུ་རྟགས་བརྒྱབ་ཡོད་ས་དེར་སྡོད་དགོས། གནས་གང་དུ་ཕྱིན་ནའང་འདྲ།
ཁོ་ཚོའི་ལུས་ལ་རྟག་ཏུ་འཛེམ་བྱའི་མཚོན་རྟགས་ཏེ་འཛིང་ཞིང་བཙོག་པོའི་སྐྲ་ལོ་རིང་
བོ་བསྐྱུར་ཡོད། རྒྱུ་མཚན་ནི་ཁོ་ཚོས་སྤུ་གྲི་བཀོལ་མི་ཆོག ཐ་དམན་པའི་རིགས་ནི་རང་
དབང་མི་ཡི་ལྷན་འཛོམས་ནང་ཞུགས་མི་ཆོག དེ་བཞིན་དུ་རང་དབང་མི་ཡང་ཐ་དམན་
པའི་རིགས་ཀྱི་ཁང་པའི་བྱ་འདབ་འོག་སྡོད་མི་ཆོག ཐ་དམན་པའི་རིགས་ཀྱིས་རུས་རྒྱུས་
ཁྲོད་ཀྱི་མིང་བཏགས་བཞི་བོ་ལས་གང་ཡང་ལེན་མི་ཆོག་ཅིང་། ཐ་དམན་པའི་རིགས་ཤི་
རྗེས། ཐ་དམན་པའི་རིགས་གཞན་གྱིས་ཁོ་ཚོ་ནགས་ཚལ་གཏུམ་པོའི་ཁྲོད་སྦ་དགོས། མི་
འདིའི་རིགས་ཡེ་ཤུའི་དད་ལྡན་པར་འགྱུར་ག་ལ་རུང་།
“ཁོ་ཚོར་ཁྱོད་དང་ང་ལས་ཀྱང་ཡེ་ཤུ་མཁོ།” ཅི་ཨ་ཅས་དེ་སྐད་ཟེར།
“གལ་ཏེ་དེ་འདྲ་ཡིན་ན། ང་ངའི་རུས་རྒྱུད་ནང་ཕྱིར་ལོག་རྒྱུ་ཡིན།” དད་ལྡན་པ་
དེས་དེ་ལྟར་བཤད་རྗེས་དངོས་གནས་ཕྱིན་སོང་། ཅི་ཨ་ཅ་ཡིས་བཟོད་སྒོམ་མ་བྱས། ཏག་
ཏག་ཁོའི་བློ་རྩ་བརྟན་པོས་ཆོས་ཚོགས་གསར་པ་དེ་སྐྱོབ་ཐུབ་བྱུང་བ་རེད། ཐེ་ཚོམ་གྱི་
དབང་དུ་གྱུར་པའི་དད་ལྡན་པ་ཚོར་ཁོའི་བློ་བརྟན་འགྱུར་མེད་ཀྱི་དད་སེམས་ཁྲོད་ནས་
སྐུལ་མ་དང་ཡིད་ཆེས་ཐོབ། ཅི་ཨ་ཅ་ཡིས་ཐ་དམན་པའི་རིགས་ལ་བཀའ་ཕབ་ནས་རིང་
ཞིང་རྫོབ་པའི་སྐྲ་ལོ་བཞར་དུ་བཅུག ཐོག་མར་ཁོ་ཚོས་བཞར་མི་འདོད་དེ། སྐྲ་བཞར་རྗེས་
འཆི་བར་སྐྲག
“ཁྱོད་ཚོའི་ཕྱོགས་ཅིག་ཤོས་ཀྱི་མཚོན་རྟགས་མེད་པར་མ་བཟོས་ན། ངས་ཁྱེད་ཚོ་
ཆོས་ཁང་ནང་འཛུལ་དུ་མི་འཇུག” ཅི་ཨ་ཅ་ཡིས “ཁྱོད་ཚོ་འཆི་རྒྱུར་སྐྲག སུ་ཞིག་
གིས་ཁྱོད་ཚོ་འཆི་རྒྱུ་རེད་ཟེར། ཁྱོད་ཚོ་དང་སྐྲ་བཞར་ཟིན་པ་དེ་དག་བར་མི་འདྲ་ས་ཅི་
ཡོད། ཁྱོད་ཚོ་དང་ཁོ་ཚོ་ཚང་མ་ནི་དཀོན་མཆོག་གིས་བསྐྲུན་པ་རེད། འོན་ཀྱང་ཁོ་ཚོས་
ཁྱོད་ཚོ་མཛེ་ནད་དུ་བརྩིས་ནས་རུས་རྒྱུད་ལས་ཕྱིར་འབུད་བྱས། འདི་ནི་དཀོན་མཆོག་གི་
འདོད་བློ་དང་འགལ་ཡོད། དཀོན་མཆོག་གིས་ཁོང་གི་མཚན་ལ་ཡིད་ཆེས་ཡོད་པའི་མི་
ཞིག་ཡིན་ཕྱིན་ཚང་མ་ཇི་སྲིད་བར་དུ་འཚོ་ཐུབ་པ་ཁས་བླངས་ཡོད། ཆོས་ལོག་པས་བཤད་
རྒྱུར། གལ་ཏེ་ཁྱོད་ཚོས་ལས་འདི་བསྒྲུབས་པའམ་ཡང་ན་ལས་གན་བསྒྲུབས་ན། ཁྱོད་ཚོ་
འཆི་སྲིད་ཟེར། དེ་བས་ཁྱོད་ཚོ་སྐྲག་སོང་། ཁོ་ཚོས་ཀྱང་གལ་ཏེ་ངས་ས་འདིར་ཆོས་ཁང་
བཞེངས་ཚེ་ང་ཡང་འཆི་བར་འགྱུར་ཟེར། ང་ཤི་སོང་ངམ། ཁོ་ཚོས་ད་དུང་བཤད་རྒྱུར།
གལ་ཏེ་ངས་མཚེ་མར་ལྟ་རྟོག་བྱས་ན། ང་འཆི་བར་འགྱུར་ཟེར། ཡིན་ནའང་ང་ད་དུང་
གསོན་ཡོད། ཆོས་ལོག་པས་བཤད་པ་ཚང་མ་རྫུན་རེད། དཀོན་མཆོག་གི་གསུང་ནི་ད་
གཟོད་བདེན་པ་ཡིན” ཟེར།
ཐ་དམན་པའི་རིགས་དེ་གཉིས་སྐྲ་བཞར་དུ་བུད་སོང་། ཁོ་ཚོ་མྱུར་དུ་ཆོས་ལུགས་
གསར་བའི་ཆེས་སྤྲོ་སེམས་ཅན་གྱི་སྲུང་སྐྱོང་མཁན་དུ་གྱུར། བྱ་བ་དེ་ད་དུང་དེ་ལྟར་
མཇུག་རྫོགས་མེད། གང་ལགས་ཤེ་ན། ཨེན་པང་ཐཱ་ཡི་ཐ་དམན་པའི་རིགས་ཕལ་ཆེ་བས་
ཁོ་ཚོ་ལྟར་ཆོས་ལུགས་གསར་བར་དད་པ་བྱས། ལོ་གཅིག་གི་རྗེས་སུ། ཏག་ཏག་སྨྱོ་ཧམ་ཚ་
བའི་མི་ངན་ཞིག་གིས་ཆུ་ལྷས་བཏང་བའི་ལྷ་སྦྲུལ་དེ་བསད་པས། ད་གཟོད་གཞི་ནས་ཆོས་
ཚོགས་དང་རུས་རྒྱུད་བར་འགལ་བ་ཚབས་ཆེན་ཞིག་བྱུང་བ་རེད།
ཨེན་པང་ཐཱ་དང་ཉེ་འདབས་ཀྱི་རུས་རྒྱུད་ཁྲོད་དུ་ལྷའི་སྦྲུལ་ནི་ཆེས་གུས་པར་འོས་
པའི་སྲོག་ཆགས་ཤིག་ཡིན། མི་རྣམས་ཀྱིས་དེ་ལ “ང་ཚོའི་ཡབ་ཆེན” ཞེས་འབོད་པ་དང་།
དེ་གང་དུ་འགྲོ་བསམས་ན་དེར་སླེབས་ཆོག་པ་དང་། ཐ་ན་མི་རྣམས་ཀྱི་ཉལ་ཁྲིའི་སྟེང་
སླེབས་ཀྱང་སྐྱོན་མེད། དེས་མི་རྣམས་ཀྱི་ཁྱིམ་ནས་ཙི་གུ་ཟ་བ་དང་སྒོ་ང་མིད་པ་གང་བྱས་
ཀྱང་ཆོག གལ་སྲིད་མི་སྒེར་གྱིས་བསམ་བཞིན་མ་ཡིན་པར་ལྷ་སྦྲུལ་ཞིག་བསད་པ་ཡིན་
ན། ཉེས་པ་བླུ་བར་བྱེད་པའི་མཆོད་རྫས་ཁྱེར་ཡོང་དགོས་ཤིང་། དེར་གོ་གནས་ཡོད་པའི་
མི་ཞིག་དང་འདྲ་བར་གཤིན་ཆོས་མི་དམན་པ་བསྒྲུབ་དགོས། གལ་ཏེ་མི་ཞིག་གིས་ཤེས་
བཞིན་དུ་ལྷ་སྦྲུལ་བསད་ཚེ། དེར་ཉེས་ཆད་ཇི་ལྟར་གཅོད་དགོས་རྒྱུའི་ཐད་ད་དུང་གཏན་
འབེབས་གསལ་པོ་ཞིག་མེད། རྒྱུ་མཚན་ནི་མི་སུས་ཀྱང་དོན་དག་དེ་འདྲ་ཞིག་འབྱུང་བར་
འདང་རྒྱག་མི་ཕོད།
ཡང་ན་དོན་དག་དེ་འདྲ་གཏན་ནས་བྱུང་མ་མྱོང་། མགོ་བརྩམས་མ་ཐག་ནས་རུས་
རྒྱུད་ཀྱི་མིས་དངོས་གནས་དེ་ལྟར་བསམ་པ་རེད། སུས་ཀྱང་སུ་ཞིག་གིས་ལྷ་སྦྲུལ་བསད་པ་
དངོས་སུ་མཐོང་མ་མྱོང་། བཤད་རྒྱུན་དུ་དེ་ནི་ཡེ་ཤུའི་ཆོས་ལུགས་ལ་དད་མོས་བྱེད་མཁན་
ཚོའི་ཁྲོད་དར་བ་རེད་ཟེར།
ཨེན་པང་ཐཱ་ཡི་མགོ་གཙོ་དང་རྒན་རབས་པ་རྣམས་ཀྱིས་ཚོགས་འདུ་ཞིག་འཚོགས་
ཤིང་། དེར་ཐབས་བཀོད་ཅི་ཞིག་འཐེན་དགོས་པའི་སྐོར་ལ་གྲོས་ཞིབ་བྱས། མི་མང་པོ་ཞིག་
ཁོང་ཁྲོ་ལངས་ཡོད་པས། གཏམ་བཤད་ཆུ་འབབ་འབབ་བྱེད། ག་ས་གང་དུ་དམག་འཁྲུག་
གི་རྣམ་པས་ཁེངས་འདུག དེ་དུས་ཨོ་གུང་ཁ་ཝོ་ཡིས་ཁོའི་ཨ་མའི་ཕ་ཡུལ་གྱི་དོན་དག་ལ་
ཐེ་གཏོགས་བྱེད་མགོ་བརྩམས་ཟིན། ཁོས་བཤད་རྒྱུར། སྐྱུག་བྲོ་བའི་མི་འདི་ཚོར་ལྕག་གིས་
བསྐུལ་ནས་གྲོང་ཚོའི་ནང་ཕྱིར་འབུད་མ་བཏང་ན་ཞི་བདེ་ཐོབ་ཐབས་བྲལ།
ཡིན་ནའང་མི་གཞན་དག་མང་པོ་ཞིག་གིས་གནས་ཚུལ་ལ་ལྟ་སྟངས་མི་འདྲ་བ་
འཛིན་ལ། མཐར་དེ་ཚོའི་བསམ་འཆར་དེས་མང་ཆེ་བའི་བསམ་འཆར་མཚོན་པར་གྱུར།
“ང་ཚོའི་རང་གི་ལྷའི་ཆེད་དུ་དམག་བརྒྱག་རྒྱུ་དེ་ནི་ང་ཚོའི་གོམས་སྲོལ་མིན།” མི་
ཞིག་གིས “ད་ལྟ་ཡང་མགོ་འདི་འབྱེད་མི་དགོས། གལ་ཏེ་མི་ཞིག་གིས་རང་དགར་སྤྱིལ་
བུའི་ནང་དུ་ལྷ་སྦྲུལ་ཞིག་བསད་ན། དེ་ནི་ཁོ་དང་ལྷའི་བར་གྱི་དོན་དག་རེད། ང་ཚོས་
མཐོང་མ་བྱུང་། གལ་ཏེ་ང་ཚོ་ལྷ་དང་ཉེས་གསོག་མཁན་གཉིས་ཀྱི་བར་དུ་ཞུགས་ཚེ། མ་
གཞི་ཉེས་གསོག་མཁན་ལ་ཉེས་ཆད་གཅོད་རྒྱུ་དེ་ང་ཚོར་འཁེལ་སྲིད་ཀྱི་རེད། མི་ལ་ལས་
ལྷ་ལ་ཕོག་ཐུག་བཏང་བའི་སྐད་ཆ་བཤད་ན། ང་ཚོས་ཇི་ལྟར་བྱེད་དགོས་སམ། འོ་ན་ང་
ཚོས་ཁོའི་ཁ་འགོག་དགོས་སམ། མ་རེད། ང་ཚོས་རང་གི་རྣ་བ་བཀབ་ནས་མ་ཉན་ན་ཆོག
འདི་ནི་སྤྱང་གྲུང་ལྡན་པའི་ཐབས་ལམ་ཞིག་རེད།
“ང་ཚོས་སྡར་མ་ནང་བཞིན་གནད་དོན་ལ་བསམ་བློ་མ་གཏོང་།” ཨོ་གུང་ཁ་ཝོས་
བཤད་རྒྱུར། “གལ་ཏེ་མི་ཞིག་ངའི་ཁང་བའི་ནང་དུ་ཡོང་ནས་སྐྱག་པ་བཏང་ན། ངས་ཇི་
ལྟར་བྱེད་དགོས། འོ་ན་མིག་བཙུམས་དགོས་སམ། མ་རེད། ངས་དབྱུག་པ་བཟུང་ནས་ཁོའི་
ཀླད་སྐོགས་གཏོར་དགོས། སྐྱེས་ཕོ་རབ་ཅིག་གིས་འདི་ལྟར་བྱེད་དགོས། མི་འདི་དག་གིས་
ཉིན་ལྟར་བཙོག་པ་ང་ཚོས་ལུས་སྟེང་དུ་འཕོ་བར་བྱེད། ཨོ་ཁ་ཁ་ཡིས་ད་རུང་ང་ཚོས་མ་
མཐོང་ཁུལ་བྱེད་དགོས་ཟེར” ཞེས་ཨོ་གུང་ཁ་ཝོ་ཞེན་པ་ལོག་བཞིན་དེ་ལྟར་བཤད། ཁོའི་
སེམས་ལ་རུས་རྒྱུད་འདིའི་མི་ཚང་མ་བུད་མེད་ལྟ་བུ་ཏག་ཏག་རེད་བསམས། ཁོའི་ཨ་ཕའི་
ཕ་ཡུལ་ཏེ་ཝུའུ་མུའུ་ཨོ་ཧྥེ་ཡར་དོན་དག་འདི་འདྲ་གཏན་ནས་འབྱུང་མི་སྲིད།
“ཨོ་གུང་ཁ་ཝོས་བཤད་པ་དེ་འགྲིག་འདུག” མི་གཞན་ཞིག་གིས “ང་ཚོས་དེ་ལ་
ཡ་ལན་བྱིན་ན་འགྲིག ང་ཚོས་མི་འདི་དག་རིགས་རྒྱུད་ལས་ཕྱིར་འབུད་གཏང་དགོས། དེ་
ལྟར་བྱས་ན་ང་ཚོས་ཁོ་ཚོའི་ཉེས་སྤྱོད་ལ་འགན་ཅི་ཡང་འཁུར་མི་དགོས” ཟེར།
ཚོགས་འདུར་ཞུགས་མཁན་ཚང་མས་གཏམ་བཤད་ནས་མཐར་ཡེ་ཤུ་ཆོས་ལུགས་པ་
རུས་རྒྱུད་ལས་ཕྱིར་འབུད་གཏང་རྒྱུ་ཐག་བཅད་པ་རེད། ཨོ་གུང་ཁ་ཝོ་ཡིས་ཞེན་པ་ལོག་
པའི་རྣམ་འགྱུར་ཞིག་བསྟན་ནས་སོ་བརྡར་ཙམ་བྱེད།
ཉིན་དེའི་དགོང་མོར། འཕྲིན་གཏོང་མཁན་ཞིག་གིས་ཨེན་པང་ཐཱ་ཡི་མངའ་ཁོངས་
ཡོངས་སུ་སྐོར་བ་བརྒྱབ་སྟེ། དེ་རིང་ནས་བཟུང་། ཆོས་ལུགས་གསར་བའི་དད་ལྡན་མང་
ཚོགས་ཀྱིས་རུས་རྒྱུད་ཀྱི་འཚོ་བ་ལོངས་སྤྱོད་བྱེད་པའི་དབང་ཆ་མེད་པར་བཟོས་པ་ཡིན་
ཞེས་བསྒྲགས།
ཡེ་ཤུའི་ཆོས་ལུགས་པ་ཇེ་མང་ནས་ཇེ་མང་དུ་གྱུར་ཅིང་། ཕོ་མོ་དང་རྒན་གཞོན་
རྣམས་ཀྱིས་དད་པ་བརྟན་པོ་དང་ཧ་ཅང་རང་རློམ་ཆེ་བའི་ཚོགས་པ་ཞིག་གྲུབ་ཡོད། མི་
རྒྱུད་དཀར་པོའི་སྐུ་ཞབས་པུ་ལང་ལགས་དུས་ཐོག་ཏུ་ཁོ་ཚོར་ལྟ་སྐོར་དུ་ཡོང་། ཁོང་
གིས “ངས་ཁྱེད་ཚོའི་ཁྲོད་དུ་ས་བོན་ཐེངས་དང་པོ་བཏབ་པར་ཕྱིར་དྲན་བྱེད་སྐབས། ད་
ལྟ་ད་དུང་ཟླ་བ་བཅོ་བརྒྱད་ལས་འགོར་མེད་པས། ང་ནི་དཀོན་མཆོག་གིས་གསར་སྐྲུན་ལ་
ཧང་མི་སང་རང་སང་རེད” ཅེས་བཤད།
ཉིན་དེ་ནི་འདས་ལོག་དུས་ཆེན་གོང་གི་གཟའ་ལྷག་པའི་ཉིན་ཡིན། ཅི་ཨ་ཅས་བུད་
མེད་ཁ་ཤས་ལ་བཀའ་ཕབ་སྟེ་ས་དམར་དང་། རྡོ་ཐལ། ཆུ་བཅས་ལེན་དུ་མངགས་ཤིང་
ཆོས་ཁང་གི་རྩིག་པར་བསྐུས་ནས་འདས་ལོག་དུས་ཆེན་གཏོང་རྩིས་བྱེད་ཀྱི་ཡོད། དོན་
དེ་ལེགས་འགྲུབ་ཡོང་ཆེད། ལས་ཀ་བྱེད་སྐབས་བུད་མེད་རྣམས་ཚོ་ཆུང་གསུམ་དུ་བགོས།
ཞོགས་པ་སྔ་མོ་ནས་ཁོ་མོ་ཚོ་ལམ་དུ་ཆས། མི་ཁ་ཤས་ཀྱིས་རྫ་མ་ཁྱེར་ནས་ཆུ་འགྲམ་དུ་
སོང་། མི་འགའ་ཞིག་གིས་འཇོར་དང་ལག་གཟེབ་ཁྱེར་ནས་གྲོང་ཚོའི་ནང་གི་ས་དམར་གྱི་
དོང་དུ་ཕྱིན། གཞན་བྱིངས་རྣམས་རྡོ་ཐལ་གྱི་གཏེར་ཁར་ཕྱིན།
ཅི་ཨ་ཅ་ཡིས་ཆོས་ཁང་ནང་དུ་སྨོན་ལམ་འདེབས་བཞིན་འདུག གློ་བུར་དུ་ཕྱི་རོལ་
གྱི་བུད་མེད་ཚོའི་སེམས་རྩ་འཁོལ་བའི་ངང་གཏམ་བཤད་པ་ཐོས་བྱུང་། ཁོས་མྱུར་དུ་སྨོན་
ལམ་འདེབས་མཚམས་བཞག་ནས་ཕྱི་རོལ་ཏུ་དོན་དག་ཅི་ཞིག་བྱུང་བར་ལྟ་རུ་ཕྱིན། བུད་
མེད་འགའ་ཡིས་ཆུ་སྣོད་སྟོང་བ་ཁྱེར་ནས་ཆོས་ཁང་དུ་ལོག མོ་རྣམས་ཀྱིས་བཤད་རྒྱུར།
ཆུ་འགྲམ་དུ་ན་གཞོན་ཁ་ཤས་ཤིག་གིས་ལྕག་ཚན་བཟུང་ནས་མོ་རང་ཚོར་ཆུ་ལེན་དུ་མི་
འཇུག་ཟེར། ཡུད་ཙམ་མ་འགོར་བར་ས་དམར་ལེན་དུ་སོང་བའི་བུད་མེད་རྣམས་ཀྱིས་
ཀྱང་ལག་གཟེབ་སྟོང་པ་ཁྱེར་ནས་ཕྱིར་ལོག་པ་དང་། མི་འགའ་ཞིག་ལ་ལྕག་ཚན་གྱིས་
གཞུས་འདུག རྡོ་ཐལ་ལེན་དུ་སོང་བའི་བུད་མེད་རྣམས་ཕྱིར་ཡོང་སྐབས་ཀྱང་གནས་
ཚུལ་གཅིག་འདྲ་རེད།
“དེའི་གོ་དོན་ཅི་རེད།” ཅི་ཨ་ཅ་དངོས་གནས་མགོ་རྨོངས་འདུག
“གྲོང་མི་རྣམས་ཀྱིས་ང་ཚོའི་ཁེ་དབང་ཕྲོགས་ཟིན།” བུད་མེད་ཅིག་གིས “མདང་
ནུབ་འཕྲིན་གཏོང་མཁན་གྱིས་དོན་དག་འདི་ཁྱབ་བསྒྲགས་བྱས། འོན་ཀྱང་ཆུ་འགྲམ་དང་
རྡོ་ཐལ་གྱི་གཏེར་ཁ་ཡོད་སར་མི་འགྲོ་བར་བཀག་འགོག་བྱེད་པ་ནི་ང་ཚོའི་གོམས་སྲོལ་
མིན” ཟེར།
བུད་མེད་གཞན་ཞིག་གིས་བཤད་རྒྱུར། “ཁོ་ཚོས་ང་ཚོ་ལ་བཙན་ཤེད་བཀོལ་བསམ་
པ་རེད། ཁོ་ཚོས་ང་ཚོ་ཚོང་རར་ཡང་འགྲོ་མི་ཆོག་ཟེར།”
ཅི་ཨ་ཅ་ཡིས་མི་མངགས་ནས་སྡེ་བའི་ནང་དུ་སོང་ནས་སྐྱེས་པ་དད་ལྡན་རྣམས་
འབོད་རྩིས་བྱེད་ཀྱིན་འདུག་མོད། ཁོ་ཚོ་རང་རང་སླེབས་བྱུང་། ཁོ་ཚོས་འཕྲིན་གཏོང་
མཁན་གྱིས་བཤད་པའི་སྐད་ཆ་གོ་འདུག འོན་ཀྱང་བུད་མེད་གཙང་བོའི་ནང་དུ་ཆུ་ལེན་
དུ་འགྲོ་མི་ཆོག་ཟེར་བ་ཞིག་ཁོ་ཚོའི་མི་ཚེ་གང་བོར་གཏན་ནས་ཐོས་མ་མྱོང་།
“ང་ཚོའི་རྗེས་སུ་འབྲོངས་ཤོག” ཁོ་ཚོས་བུད་མེད་རྣམས་ལ “ང་ཚོ་ཁྱེད་ཚོ་དང་
མཉམ་དུ་ཕྱིན་ནས་སྡར་མ་དེ་དག་ལ་ཁ་གཏད་འཇལ་གྱི་ཡིན” ཟེར། ཁོ་ཚོ་མི་ཁ་ཤས་
ཀྱིས་དབྱུག་པ་སྦོམ་པོ་བཟུང་ཡོད་པར་མ་ཟད། མི་ཁ་ཤས་ཀྱིས་གཏུབ་གྲི་ཡང་བཟུང་ཡོད་
པ་རེད།
ཅི་ཨ་ཅ་ཡིས་ཁོ་ཚོར་བཀག་འགོག་བྱས། ཁོང་གིས་སྔོན་ལ་ཁོ་ཚོས་ཅིའི་ཕྱིར་ཁེ་
དབང་ཕྲོགས་པ་ཤེས་དགོས།
“ཁོ་ཚོས་ཨོ་ཁོ་ཉི་ཡིས་ལྷ་སྦྲུལ་བསད་འདུག་ཅེས་བཤད་ཀྱི་འདུག” སྐྱེས་པ་ཞིག་
གིས་དེ་ལྟར་བཤད།
“དེ་ནི་བདེན་པ་མ་རེད།” སྐྱེས་པ་གཞན་ཞིག་གིས “ཨོ་ཁོ་ཉི་ཡིས་དེ་ནི་བདེན་པ་
མིན་ཞེས་ང་ལ་དངོས་སུ་བཤད་བྱུང” ཟེར།
ཨོ་ཁོ་ཉི་དེ་གར་མེད་ན་ལན་འདེབས་ཐབས་བྲལ། ཁོ་སྔོན་དགོང་མོར་ན་ནས་ལོག་
སོང་། ཉིན་གཅིག་ད་དུང་མ་སོང་གོང་ཁོ་ཤི་སོང་། ཁོ་ཤི་བ་དེས་ལྷ་ཡིས་ད་དུང་རང་གི་
ཆེད་དུ་འཐབ་འཛིང་བྱེད་ཐུབ་པ་གསལ་བཤད་བྱས། དེར་བརྟེན། རུས་རྒྱུད་ཀྱི་མི་རྣམས་
ཀྱིས་ཀྱང་ཡེ་ཤུའི་ཆོས་ལུགས་པ་རྣམས་ལ་དཀའ་ལས་གཏོད་པའི་རྒྱུ་མཚན་མི་འདུག་
བསམ་གྱིན་འདུག

༡༩
དེ་ནི་ལོ་གཅིག་ནང་གི་ཆར་བ་ཆེན་པོ་འབབ་ཐེངས་མཐའ་མ་སྟེ། ཏག་ཏག་གྱང་
ངོས་དབྱི་རྒྱུའི་ས་དམར་རྐོ་བའི་དུས་སྐབས་ཡིན། ས་དམར་བརྐོ་རྒྱུ་སྔ་མི་རུང་། སྔ་དྲགས་
ན་ཆར་ཞོད་ཆེན་པོས་གྱང་ངོས་སུ་དབྱིས་མ་ཐག་པའི་ས་དམར་བཀོག་འགྲོ། ཧ་ཅང་
འཕྱི་ཡང་མི་རུང་སྟེ། འཕྱིས་དྲགས་ན་སྟོན་བསྡུའི་དུས་ཚིགས་མགོ་བརྩམས་དགོས་པས།
བཙས་མ་བརྔས་ཚར་རྗེས་ཐན་དུས་མགྱོགས་པོར་སླེབས་ཡོང་།
འདི་ནི་ཨོ་གུང་ཁ་ཝོས་ཨེན་པང་ཐཱ་རུ་བསྐྱལ་བའི་ཆེས་མཇུག་མཐའི་སྟོན་བསྡུའི་
དུས་ཚིགས་ཡིན། ཁོས་འདི་རུ་ལོ་བདུན་གྱི་དུས་ཚོད་ཆུད་ཟོས་སུ་བཏང་ཞིང་། ད་ནི་དུས་
ཡུན་ཧ་ཅང་རིང་བའི་ལོ་བདུན་པོ་གཞི་ནས་མཇུག་བསྒྲིལ་ལ་ཉེ། ཨོ་གུང་ཁ་ཝོར་ཁོའི་ཨ་
མའི་ཕ་ཡུལ་དུའང་གྲུབ་འབྲས་ཕྲན་བུ་ཐོབ་ཡོད་མོད། འོན་ཀྱང་ཁོང་གིས་ཝུའུ་མུའུ་ཨོ་ཧྥེ་
ཡ་སྟེ། ཁོའི་ཨ་ཕའི་ཕ་ཡུལ་གྱི་མི་ཚང་མ་དཔའ་ངར་ཆེ་ཞིང་འཐབ་མཁས་པས། གནས་
དེར་ལོག་ཚེ་ཁོ་ལ་གྲུབ་འབྲས་དེ་ལས་ལྷག་པ་ཐོབ་སྲིད་པ་ཤེས་ཡོད། ལོ་བདུན་གྱི་དུས་
ཚོད་ནང་། ཁོ་སྔ་ས་ནས་མི་ཚེའི་རྩེ་མོར་སླེབས་ཡོད་ཀྱང་སྲིད། དེར་བརྟེན། ཁོས་ཡུལ་
གྱར་ཁྲོད་ཤོར་བའི་ཉི་མ་རེ་རེར་སྡང་སེམས་སྐྱེས་ཡོང་། ཁོའི་ཨ་མའི་གཉེན་ཉེ་རྣམས་
ཀྱིས་ཁོ་ལ་ཧ་ཅང་བྱམས། དེར་ཁོས་བཀའ་དྲིན་ཞུ་བཞིན་ཡོད། འོན་ཀྱང་དེས་དོན་དངོས་
བསྒྱུར་མི་ཐུབ། ཁོས་ཡུལ་གྱར་ཁྲོད་སྐྱེས་པའི་བྱིས་པ་དང་པོ་དེའི་མིང་ལ་ཨིན་ལེ་ཁ་ཞེས་
བཏགས། དེ་ནི “ཨ་མ་ནི་བླ་ན་མེད་པ་ཞིག་ཡིན” ཞེས་པའི་དོན་ཡིན་ལ། ཨ་མའི་ཁྱིམ་
མིར་གུས་ཞབས་འབུལ་བ་མཚོན་གྱི་ཡོད། འོན་ཀྱང་ལོ་གཉིས་ཀྱི་རྗེས་སུ་སྐྱེས་པའི་བུས་
པ་དེའི་མིང་ལ་ཨེན་ཝོ་ཧྥེ་ཡ་ཞེས་བཏགས། དེ་ནི “ས་རྒོད་ཁྲོད་དུ་སྐྱེས་པ” ཞེས་པའི་
དོན་ཡིན།
ཡུལ་གྱར་གྱི་མཇུག་མཐའི་ལོ་དེར་སླེབས་མ་ཐག ཨོ་གུང་ཁ་ཝོ་ཡིས་ཨོ་པི་ཨེ་ལི་ཁ་
ལ་དངུལ་ཏོག་ཙམ་སྤྲད་དེ། ཁོར་སྔོན་གྱི་སྒོ་ར་རྙིང་པའི་ནང་སྤྱིལ་བུ་གཉིས་ཕུབ་རོགས་
བྱེད་དུ་བཅུག་ཅིང་། ཁོ་དང་ཁོའི་ཁྱིམ་མི་སྡོད་ས་ཡིན། མ་འོངས་པར་ཁོང་གིས་ད་དུང་
སྤྱིལ་བུ་གཞན་པ་དང་སྒོ་ར་ལས་རྩིས་ཡོད། ཁོས་སྐྱེས་པ་གཞན་ཞིག་ལ་རང་གི་ཚབ་ཏུ་
རང་ཉིད་སྡོད་སའི་དབུས་ཁང་ལས་སུ་བཅུག་ན་མི་འགྲིག་ལ། མི་གཞན་པར་རང་གི་ཚབ་
ཏུ་སྒོ་ར་བཟོ་རུ་བཅུག་ནའང་མི་འགྲིག་སྟེ། སྐྱེས་པའི་དབུས་ཁང་དང་སྒོ་ར་རང་གིས་ལས་
དགོས་ཤིང་། ཡང་ན་ཨ་ཕའི་ཤུལ་བཞག་རྒྱུད་འཛིན་བྱེད་དགོས།
ལོ་དེའི་ཆེས་མཇུག་མཐའི་དྲག་ཆར་འབབ་མགོ་བརྩམས་པ་ནས། ཨོ་པི་ཨེ་ལི་ཁ་
ཡིས་ཁོར་བརྡ་བཏང་ནས་སྤྱིལ་བུ་གཉིས་ཀ་བཟོས་ཚར་ཟེར། དེ་བས་ཨོ་གུང་ཁ་ཝོ་ཡིས་
ཆར་བ་འབབ་མཚམས་བཞག་མ་ཐག་ཕྱིར་ལོག་རྒྱུའི་གྲ་སྒྲིག་བྱས། ཁོ་སྔ་ཙམ་གྱིས་ལོག་
འདོད་དེ། དེ་ལྟར་བྱུང་ན་ལོ་དེའི་ཆར་བ་འབབ་མཚམས་མ་ཆད་གོང་དུ་སྒོ་ར་ཚང་མ་
བཟོས་ཚར་འགྲོ། འོན་ཀྱང་དེ་ལྟར་བྱས་ཚེ། ཁོས་ལོ་བདུན་གྱི་ཡུལ་གྱར་ཉེས་ཆད་ཡོངས་
སུ་ལག་བསྟར་བྱས་ཚར་མེད། དེ་ནི་གཏན་ནས་མི་རུང་། དེར་བརྟེན། ཁོས་ཉིན་མཚན་
ཀུན་ཏུ་ཐན་དུས་མགྱོགས་པོར་སླེབས་པར་རེ་སྒུག་བྱས་ཡོད།
ཐན་དུས་ཡོང་བ་ཧ་ཅང་དལ། ཆར་བ་ནི་རིམ་གྱིས་ཇེ་ཆུང་དུ་གྱུར་ཏེ་གསེག་འབབ་
ཀྱི་ཆར་ཟིམ་དུ་གྱུར། སྐབས་འགར། ཆར་ཟིམ་ཁྲོད་ནས་ཉི་འོད་འཕྲོ་ཞིང་བསིལ་རླུང་ལྡང་
འོངས་པས། དེ་ནི་དངོས་གནས་མི་རྣམས་ལ་སྤྲོ་བ་འཕེལ་བའི་ཆར་བ་ཞིག་རེད། འཇའ་ཚོན་
ཡང་ཤར་བྱུང་། སྐབས་འགར་ཤུར་མོ་གཉིས་རེ་ཡོད་པས་མ་བུ་གཉིས་དང་ཀུན་ནས་མཚུངས།
གཅིག་ནི་ལོ་ན་གཞོན་ཞིང་མཛེས་སྡུག་ལྡན་ལ། ཅིག་ཤོས་ནི་རྒས་འཁོགས་ཀྱི་གཟུགས་
རིས་རབ་རིབ་ཤར་བའོ། །མི་རྣམས་ཀྱིས་འཇའ་ཚོན་ལ་གནམ་གྱི་ལྷ་སྦྲུལ་ཞེས་འབོད།
ཨོ་གུང་ཁ་ཝོ་ཡིས་ཁོའི་བཟའ་ཟླ་གསུམ་བོས་ཤིང་། ཁོས་གསོལ་སྟོན་ཆེན་པོ་ཞིག་
གཉེར་རྒྱུ་ཡིན་པས། ཁོ་ཚོར་གྲ་སྒྲིག་ཡག་པོ་བྱེད་དགོས་པའི་བཀའ་ཕབ། “འདི་ནས་ཁ་མ་
བྲལ་གོང་ངས་ངའི་ཨ་མའི་ཉེ་རིང་རྣམས་ལ་བཀའ་དྲིན་ཞུ་རྒྱུ་ཡིན།” ཁོས་དེ་ལྟར་བཤད།
ཨེ་ཁ་ཝེ་ཧྥིའི་ཞིང་ནང་དུ་ལོ་སྔོན་མར་བཏབ་པའི་ཞོག་ཁོག་མངར་མོ་ཅུང་ཟད་
ཡོད་ལ། ཆུང་མ་གཞན་པ་གཉིས་ཀར་མེད། དེ་ནི་མོ་རང་ཚོར་སྒྱིད་ལུག་ཆེ་བས་མིན་
པར། ཁོ་ཚོར་ཕྲུ་གུ་མང་བས་ཟ་རྒྱུ་མང་ཙམ་དགོས་པས་རེད། དེར་བརྟེན་ཚང་མས་གྲོས་
བསྡུར་ཡག་པོ་བྱས་ནས་ཨེ་ཁ་ཝེ་ཧྥིས་གསོལ་སྟོན་ཐོག་སྤྱོད་པའི་ཞོག་ཁོག་མངར་མོ་གྲ་
སྒྲིག་བྱེད་པ་དང་། ཨེན་ཝོ་དབྱི་ཨེ་ཡི་ཨ་མ་དང་ཨོ་ཅི་ཝུའུ་གོ་གཉིས་ཀྱིས་དངོས་རྫས་
གཞན་དག་གྲ་སྒྲིག་བྱ་རྒྱུ་ཐག་བཅད། དཔེར་ན་ཉ་ཤ་གདུག་མ་དང་། ཏ་ལའི་སྣུམ། ཤ་ཁུ་
བཟོ་བྱེད་ཀྱི་སྒ་སྐྱ་སོགས། ཤ་རིགས་དང་ཞོག་ཁོག་གི་སྐོར་ཨོ་གུང་ཁ་ཝོ་རང་ཉིད་ཀྱིས་
འགན་འཁུར་གྱི་ཡོད།
ཉིན་གཉིས་པར། ཨེ་ཁ་ཝེ་ཧྥི་ཞོགས་པ་སྔ་མོ་ནས་ལངས་ཏེ་མོའི་བུ་མོ་ཨེ་ཅིན་མ་དང་
ཨོ་ཅི་ཝུའུ་གོ་ཡི་བུ་མོ་ཨོ་པི་ཨ་རི་ལི་གཉིས་ཁྲིད་དེ་ཞིང་ནང་དུ་ཞོག་ཁོག་སློག་ཏུ་ཕྱིན། ཁོ་
ཚོ་མི་རེ་ནས་སླེ་བོ་ཞིག་དང་། ཞོག་ཁོག་མངར་མོའི་གཞུང་རྟ་གཏུབ་བྱེད་ཀྱི་གཏུབ་གྲི་རེ།
ད་དུང་ཞོག་ཁོག་གི་རྩད་པ་རྐོ་བྱེད་ཀྱི་ཁེམ་བུ་རེ་བཟུང་འདུག ལས་ལེགས་པ་ཞིག་ལ་
མཚན་མོར་ཆར་པ་ཆུང་ཆུང་ཞིག་བབས་པས་ས་མཁྲེགས་པོ་དེ་ཙམ་མི་འདུག
“ཞོག་ཁོག་མངར་མོ་འདང་ཙམ་བྱུང་ན་འགྲིག་གི་རེད། ང་ཚོའི་དུས་ཚོད་མང་པོ་
འཕྲོ་བརླག་གཏོང་མི་སྲིད།” ཨེ་ཁ་ཝེ་ཧྥི་ཡིས་དེ་ལྟར་བཤད།
“ཡིན་ཀྱང་ལོ་མ་ནི་རློན་པ་རེད།” ཨེ་ཅིན་མ་ཡིས་དེ་ལྟར་བཤད་བཞིན། མོས་ལག་
ཕད་མགོ་ལ་བཀྱགས་ཤིང་། ལག་ངར་གྱིས་བྲང་ཁར་པང་ནས་བསྡད། མོར་འཁྱག་སྣང་
ཞིག་སྐྱེས་བྱུང་། “ང་ཆུ་ཐིགས་རྒྱབ་ཏུ་ཟགས་པར་མི་དགའ། ང་ཚོ་ཉི་མས་ལོ་མ་བསྐམས་
རྗེས་ཡང་བསྐྱར་ཡོང་།”
ཨེ་ཅིན་མ་ཡིས་མོ་ཆུ་ལ་མི་དགའ་ཟེར། དེར་བརྟེན་ཨོ་པི་ཨ་རི་ལིས་མོར་ཚྭ་ཞེས་
འབོད། “ཁྱོད་ཆུ་ཡིས་ཞུ་བར་སྐྲག་གམ།”
ཨེ་ཁ་ཝེ་ཧྥི་ཡིས་བཤད་པ་བདེན་ཏེ། འབྲེག་བསྡུའི་ལས་ཀ་ནི་ཧ་ཅང་སླ། ཨེ་ཅིན་
མས་རྟག་པར་སྔོན་ལ་དབྱུག་པ་རིང་པོ་ཞིག་གིས་ཤུགས་ཆེན་པོས་ཞོག་ཁོག་མངར་མོའི་
གཞུང་རྟ་རེ་རེ་བརྡུངས་རྗེས། ད་གཟོད་རྐེད་པ་བསྒུར་ནས་གཞུང་རྟ་གཅོད་པ་དང་རྩད་པ་
སློག་པར་བྱེད། སྐབས་འགར་ནན་ཏན་གྱིས་བརྐོ་མི་དགོས་ཏེ། གཞུང་རྟ་བལ་ཚེ་ས་ནི་སྙི་
མོར་འགྱུར་སྲིད། འོག་གི་ཚད་པ་ཆད་པ་ཙམ་གྱིས་ཞོག་ཁོག་བསློགས་ཡོང་བ་རེད། མོ་རང་
ཚོས་ཞོག་ཁོག་ཕོན་པོ་ཞིག་བསློགས་རྗེས། སྐོར་ཁག་གཉིས་སུ་བགོས་ཏེ་ཆུ་ཕྲན་གྱི་འགྲམ་
དུ་དབོར། ཆུ་ཕྲན་གྱི་འགྲམ་དུ་བུད་མེད་རེ་རེར་ཞོག་ཁོག་བསྙལ་སའི་ས་དོང་རེ་ཡོད།
“ཉིན་བཞི་ལ་བསྙལ་ན་ཆོག ཐ་ན་ཉིན་གསུམ་ལ་བསྙལ་ཡང་ཚད་པ་ཧ་ཅང་རློན་
ནེར་འགྱུར་སྲིད།” ཨོ་པི་ཨ་རི་ལིས་དེ་ལྟར་བཤད།
“ཧ་ཅང་རློན་ནེ་ཞིག་མ་རེད།” ཨེ་ཁ་ཝེ་ཧྥི་ཡིས “ཞིང་ས་འདི་ནི་ལོ་གཉིས་གོང་
བསློགས་པ་ཡིན་པས། ས་གཤིས་ཧ་ཅང་ཞན། དེ་བས་རྩད་པ་ཐོགས་པ་འདི་འདྲའི་ཆུང” ཟེར།
ཨོ་གུང་ཁ་ཝོ་ཡིས་ལས་ཀ་ཧ་རི་ཧུ་རི་གཏན་ནས་མི་བསྒྲུབ། ཁོའི་ཆུང་མ་ཨེ་ཁ་ཝེ་
ཧྥིས་ཁོར་རྒོལ་གཏམ་བཏང་ནས་ཐེངས་འདིའི་གསོལ་སྟོན་ལ་ར་མ་གཉིས་ཀྱིས་འདང་
ཟེར་བ་ན། ཁོས་དེར་ཁྱོད་ཀྱིས་ཁ་ཡ་བྱ་མི་དགོས་ཟེར།
“ང་ལ་ནུས་པ་ཡོད་པའི་རྐྱེན་གྱིས་མགྲོན་པོ་འབོད་པ་ཡིན། ང་ཆུ་འགྲམ་དུ་བསྡད་
ནས་མཆིལ་མས་ལག་པ་བཀྲུས་ན་འགྲིག་གི་མ་རེད། ངའི་ཨ་མའི་གཉེན་ཉེ་རྣམས་ཀྱིས་
ང་ལ་ཡག་པོ་བྱེད་ཀྱི་འདུག་པས། ངས་བཀའ་དྲིན་ཞུས་ན་འགྲིག་
མཐར་ར་མ་གསུམ་བཤས་པ་མ་ཟད། ད་དུང་ཁྱིམ་བྱ་མང་པོ་བསད་པས། དངོས་
གནས་གཉེན་སྟོན་ཞིག་དང་མཚུངས། ཁྱིམ་བདག་གིས་ལྡུ་རུ་དང་། ཞོག་ཁོག་གི་ཐང་།
དབྱི་ཀུའུ་སི་ཁུ་བ་སོགས་དང་། ད་དུང་ཏ་ལའི་ཆང་རྫ་མ་མང་པོ་དྲངས། གཉེན་ཉེ་ཡོད་
ཚད་གདན་འདྲེན་བྱས་ཤིང་། ཁོ་ཚོ་ཚང་མ་ནི་ལོ་ངོ་ཉིས་བརྒྱའི་སྔོན་དུ་མིང་ལ་ཨོ་ཁི་ལོ་
ཟེར་བའི་མི་ཞིག་གི་རྗེས་རབས་པ་ཡིན། གཉེན་ཉེ་མང་པོའི་ཁྲོད་ལོ་ན་མཐོ་ཤོས་ནི་ཨོ་
གུང་ཁ་ཝོ་ཡི་ཨ་ཞང་ཝུའུ་ཁྲེན་ཏུའུ་རེད། མི་རྣམས་ཀྱིས་ཤིང་ཏོག་ཁོ་ལ་ཁོང་ལ་ཕུལ་ནས་
གཙབ་ཏུ་བཅུག ཁོང་གིས་མེས་པོ་རྣམས་ལ་གསོལ་བ་བཏབ་ནས། ཁོ་ཚོ་ཚང་མར་བདེ་
ཐང་ཡོང་བ་དང་ཕྲུ་གུ་གནང་བའི་སྨོན་ལམ་ཞུས། “ང་ཚོས་རྒྱུ་ནོར་ལ་རེ་བ་བྱེད་ཀྱི་
མེད། གང་ལགས་ཤེ་ན། མི་ཞིག་ལ་བདེ་ཐང་དང་ཕྲུ་གུ་བྱུང་ཚེ་རྒྱུ་ནོར་ཡོད་པ་དང་ཁྱད་
པར་མེད། ང་ཚོས་རྒྱུ་ནོར་དེ་བས་མང་པོ་དགོས་པའི་རེ་བ་འདོན་གྱི་མེད་པར། གཉེན་ཉེ་
དེ་བས་མང་པོ་དགོས་པའི་རེ་བ་འདོན་གྱིན་ཡོད། ང་ཚོ་དུད་འགྲོ་ལས་ཡག་པ་ཡོད། དེའི་
རྒྱུ་མཚན་ནི་ང་ཚོར་གཉེན་ཉེ་ཡོད་པའི་རྐྱེན་གྱིས་རེད། སྒོ་ཕྱུགས་གཅིག་གི་ཕོ་བར་ཟ་
འཕྲུག་ལངས་དུས། ཤིང་སྡོང་གི་སྟེང་དུ་དྲད་དྲད་བྱེད་རྒྱུ་ལས་ཐབས་གཞན་མེད། འོན་
ཀྱང་མིས་གཉེན་ཚན་བོས་ནས་ཁོ་ལ་ཟ་འཕྲུག་སེལ་དུ་བཅུག་ཆོག” ཁོས་ད་དུང་ཆེད་དུ་
ཨོ་གུང་ཁ་ཝོ་དང་ཁོའི་ནང་མི་རྣམས་ལ་སྨོན་ལམ་བཏབ་རྗེས། གཞི་ནས་ཤིང་ཏོག་ཁོ་ལ་
གཙབས་ཤིང་འདབ་མ་གཅིག་ས་ལ་གཡུགས་ནས་ཁོའི་མེས་པོ་རྣམས་ལ་ཕུལ།
ཤིང་ཏོག་ཁོ་ལ་གཏུབ་མ་དེ་རིམ་པ་བཞིན་མི་ཚང་མར་བརྒྱུད་སྐབས། ཨོ་གུང་ཁ་ཝོ་
ཡི་ཆུང་མ་དང་བྱིས་པ། ད་དུང་ཟ་མ་གཡོ་རོགས་སུ་ཡོང་བའི་མི་དག་གིས་ཟ་མ་སྐྱེལ་མགོ་
བརྩམས། ཁོའི་བུ་རྣམས་ཀྱིས་ཆང་རྫ་རེ་རེ་ཁུར་ཡོང་། ཟས་སྣ་འཛོམས་ཤིང་ཆང་ཞིམ་པོ་
དེ་འདྲའི་མང་པོ་མཐོང་བས། གཉེན་ཉེ་མང་པོ་ཧང་སང་ནས་སྐད་དམའ་མོས་གླེང་མོལ་
བྱེད་ཀྱི་འདུག ཟས་རིགས་ཚང་མ་བཤམས་ཚར་རྗེས། ཨོ་གུང་ཁ་ཝོ་ཡར་བཞེངས་ནས་
གཏམ་བཤད་གནང་བ་རེད།
“ངས་ཁྱེད་ཚོར་ཤིང་ཏོག་ཁོ་ལ་ཆུང་ཆུང་འདི་དང་ལེན་བྱེད་རྒྱུའི་རེ་བ་ཞུ།”
ཁོས “འདི་ནི་ལོ་བདུན་གྱི་རིང་ལ་ཁྱེད་ཚོས་ངའི་ཆེད་དུ་བྱས་པའི་བྱ་བ་ཐམས་ཅད་ལ་
དྲིན་ལན་འཇལ་བའི་ཆེད་དུ་མིན། ཕྲུ་གུས་ནམ་ཡང་ཨ་མའི་དྲིན་ལན་འཇལ་མི་ཐུབ།
ངས་ཁྱེད་ཚོ་གདན་འདྲེན་ཞུས་དོན་གང་ལགས་ཤེ་ན། གཉེན་ཉེ་རྣམས་འཛོམས་རྒྱུ་ནི་ག་
དུས་ཡིན་རུང་བྱ་བ་བཟང་པོ་ཞིག་རེད” ཟེར།
ཐོག་མར་ཚང་མར་འདྲེན་རྒྱུ་ནི་ཞོག་ཁོག་གི་ཁུ་བ་ཡིན་ཞིང་། ཞོག་ཁོག་གི་ཁུ་བ་ནི་
ལྡུ་རུ་ལས་དྭངས་པ་དང་། གོམས་སྲོལ་ལྟར་བྱས་ནའང་སྔོན་ལ་ཞོག་ཁོག་མངར་མོ་ཟ་བ་
དང་། དེ་ནས་ཚང་མར་ལྡུ་རུ་འདྲེན་པ་རེད། གཉེན་ཉེ་རྣམས་ལས་ཁ་ཤས་ཀྱིས་དབྱི་ཀུའུ་
སིའི་ཁུ་བ་དང་མཉམ་དུ་བཟའ་ལ། ལ་ལས་ནི་ཁུ་ལོ་ཐང་དང་མཉམ་དུ་བཟའ། དེ་ནས་ཤ་
བགོ་བ་དང་། གཉེན་ཉེ་ཚང་མར་ཤ་སྐལ་རེ་ཐོབ། མི་རྣམས་ལོ་ན་ཆེ་ཆུང་ལྟར་རིམ་བཞིན་
ཡར་ལངས་ནས་རང་ཉིད་ཀྱི་ཤ་སྐལ་ལེན་པར་བྱེད། གཉེན་ཉེ་ཁ་ཤས་མ་ཡོང་བས་ཁོ་ཚོའི་
མགོར་སླེབས་སྐབས། ཁོ་ཚོར་ཡང་སྐལ་རེ་བཞག་པ་རེད།
ཚང་མས་ཆང་རག་འཐུང་བཞིན་འདུག དགུང་ལོ་མཐོ་བའི་གཉེན་ཉེ་ཞིག་ཡར་
ལངས་ནས་ཨོ་གུང་ཁ་ཝོ་ལ་བཀའ་དྲིན་ཞུས།
“གལ་ཏེ་ངས་ང་ཚོས་གསོལ་སྟོན་ཞིག་ལ་རེ་སྒུག་བྱས་མེད་ཅེས་བཤད་ན། དེ་ནི་
ང་ཚོས་ང་ཚོའི་བུ་ཨོ་གུང་ཁ་ཝོ་ནི་ཁོག་རྒྱ་ཡངས་ཤིང་གཏོང་ཕོད་ཆེ་བ་ཞིག་ཡིན་པ་མི་
ཤེས་ཅེས་བཤད་པ་དང་མཚུངས། མ་རེད། ང་ཚོ་ཁོ་ལ་ཆ་རྒྱུས་ཞེ་དྲག་ཡོད། ང་ཚོས་མ་
གཞི་ནས་སྟོན་མོ་ཆེན་པོ་ཞིག་ལ་རེ་སྒུག་བྱས་ཡོད། འོན་ཀྱང་ཐེངས་འདིའི་གསོལ་སྟོན་
ནི་ང་ཚོས་རེ་སྒུག་བྱས་པ་ལས་ཀྱང་ཧ་ཅང་གྲ་རྒྱས་པོ་རེད། ཁྱེད་ལ་ཐུགས་རྗེ་ཆེ། ཁྱེད་
ཀྱིས་འགྲོ་གྲོན་བཏང་བ་ལས་ལྡབ་བཅུའི་ཡོང་སྒོ་ཐོབ་པའི་སྨོན་འདུན་ཞུ། དེང་སང་ན་
གཞོན་ཚོས་རྟག་པར་རང་ཉིད་རྒན་རབས་ལས་སྤྱང་བོ་ཡིན་བསམ་གྱི་ཡོད། ང་ཚོས་མི་ཁ་
ཤས་ཀྱིས་སྔར་བཞིན་བརྗིད་ཉམས་ཆེ་བའི་གནའ་བོའི་བྱེད་སྟངས་ལ་བརྟེན་ནས་ལས་ཀ་
བྱེད་པ་མཐོང་ཐུབ། དེ་ནི་དོན་དག་བཟང་པོ་ཞིག་རེད། མི་ཞིག་གིས་ཁོའི་གཉེན་ཉེ་གདན་
འདྲེན་ཞུས་ནས་གསོལ་སྟོན་བཤམས་དོན་ནི། ཁོའི་གཉེན་ཉེ་རྣམས་ལྟོགས་སྐོམ་གྱིས་
མནར་བས་མ་རེད། ཁོ་ཚོ་རང་རང་གི་ཁྱིམ་དུ་ཟ་མ་ཡོད། ང་ཚོ་ཟླ་འོད་འོག་ཏུ་གྲོང་སྡེའི་
ཐང་ཆེན་དུ་འཛོམས་དོན་ནི་ཟླ་བ་ཡོད་པའི་རྐྱེན་གྱིས་མ་རེད། མི་རེ་རེས་རང་རང་གི་སྒོ་
རའི་ནང་དུ་ཡང་ཟླ་བ་མཐོང་ཐུབ། ང་ཚོ་འདུ་འཛོམས་བྱེད་པའི་རྒྱུ་མཚན་ནི་གཉེན་ཉེ་
རྣམས་འཛོམས་ཙམ་བྱུང་ན་ཕན་ཐོགས་ཡོད་པ་ཞིག་ཡིན་པའི་རྐྱེན་གྱིས་རེད། ཁྱེད་ཚོས་
ང་ལ་འདི་དག་བཤད་ནས་ཅི་བྱེད་ཅེས་འདྲི་ཡང་སྲིད། ངས་འདི་ལྟར་བཤད་དོན་ནི་ངས་
ན་གཞོན་རྣམས་ཀྱི་ཚབ་ཏུ་སེམས་ཁྲལ་བྱེད་པ་ཡིན། ཁྱེད་ཚོའི་ཚབ་ཏུ་སེམས་ཁྲལ་བྱེད་
ཀྱི་ཡོད།” ཁོས་ན་གཞོན་མང་པོ་སྡོད་སའི་ཕྱོགས་སུ་དཔུང་བ་གཡུགས་གཡུགས་གནང་།
“ང་ལ་ཆ་བཞག་ན། ང་ཚེ་ཐོག་འདིར་སྡོད་པའི་ཉིན་མོ་མང་པོ་མེད། ཝུའུ་ཁྲེན་ཏུའུ་དང་།
ཝུའུ་ན་ཀྲུའུ་ཁ་ཝུའུ། ཨའེ་མའེ་ཧྥུའུ་བཅས་ལའང་ཉིན་མོ་མང་པོ་མེད། འོན་ཀྱང་ངས་
ཁྱེད་ཚོ་ན་གཞོན་ཚོར་སེམས་ཁྲལ་བྱེད་ཀྱི་ཡོད། གང་ཡིན་ཟེར་ན། ཁྱོད་ཚོས་གཉེན་ཉེ་
ཡི་མཐུན་སྒྲིལ་ནི་ཅི་འདྲའི་ནུས་ལྡན་ཞིག་ཡིན་པ་མི་ཤེས། ཁྱོད་ཚོས་སྐད་སྒྲ་འདྲ་བ་ཕན་
ཚུན་མཐུན། དྲི་མ་མཚུངས་པ་མཉམ་དུ་འདྲེས་ཞེས་པའང་མི་ཤེས། མཐའ་འབྲས་ཅི་འདྲ་
བྱུང་ཡོད་ཅེ་ན། སྐྱུག་བྲོ་བའི་ཆོས་ལུགས་ཤིག་ཁྱོད་ཚོའི་བར་དུ་རྩ་བ་ཚུགས་འདུག ད་
ལྟ། མི་ཞིག་རང་གི་ཕ་དང་གཅེན་གཅུང་དང་ཁ་བྲལ་ཆོག་ལ། རང་གི་ཕ་དང་མེས་པོའི་
ལྷར་དམོད་ཆོག རྔོན་ཁྱི་ཞིག་གློ་བུར་དུ་སྨྱོས་པ་བཞིན་རང་གི་བདག་པོར་རྨུག་ཡོང་། ང་
ཁྱོད་ཚོར་སེམས་ཁྲལ་ཆེ། ང་རིགས་རྒྱུད་ལ་སེམས་ཁྲལ་ཆེ།” ཁོ་སླར་ཡང་ཨོ་གུང་ཁ་ཝོར་
ཕྱོགས་ནས “ཁྱོད་ཀྱིས་ང་ཚོ་མཉམ་དུ་བསྡུས་པར་བཀའ་དྲིན་ཆེ” ཟེར།

ལེའུ་གསུམ་པ།

༢༠
རང་གི་རུས་རྒྱུད་དང་ཁ་བྲལ་བའི་མི་ཞིག་ལ་མཚོན་ན། ལོ་བདུན་ནི་དུས་ཡུན་ཧ་
ཅང་རིང་པོ་ཞིག་རེད། མི་ཞིག་གི་གོ་གནས་ཀྱིས་ནམ་ཡང་ཁོ་ལ་བསྒུག་མི་སྲིད། གལ་ཏེ་
ཁོ་ཁ་བྲལ་སོང་ན། མི་གཞན་པ་ཡར་ཡོང་ནས་ཁོའི་སྟོང་ཆ་བསྐང་སྲིད། རིགས་རྒྱུད་ནི་
རྩངས་པ་ཁ་རལ་ཞིག་དང་འདྲ། གལ་ཏེ་སྔར་གྱི་མཇུག་མ་ཆད་ཚེ་ལམ་སང་གསར་བ་
ཞིག་ཐོན་ཡོང་གི་རེད།
གོང་གསལ་དེ་དག་ཨོ་གུང་ཁ་ཝོ་ཡིས་ཤེས་ཀྱི་ཡོད། ཁོས་རང་ཉིད་ཀྱིས་རུས་རྒྱུད་ཀྱི་
བཅའ་ཁྲིམས་ལག་ལེན་བསྟར་བའི་མེས་པོ་ཆེན་པོ་དགུའི་བླ་སྲོག་གི་ཡ་གྱལ་ཡིན་པའི་
གོ་གནས་ཤོར་བ་དང་། ཁོ་རང་གིས་དཔའ་ཞིང་འཐབ་མཁས་པའི་རུས་རྒྱུད་ཀྱི་སྣེ་ཁྲིད་དེ་
ཆོས་ལུགས་གསར་བར་ངོ་རྒོལ་བྱེད་པའི་གོ་སྐབས་ཤོར་བ་ཤེས། མི་ཞིག་གིས་ཁོ་ལ་བཤད་
རྒྱུར། ཆོས་ལུགས་གསར་བ་དེའི་སྟོབས་ཤུགས་སྲ་བརྟན་དུ་གྱུར་ཡོད། ཁོས་ད་དུང་རིགས་
རྒྱུད་ཁྲོད་ཀྱི་ཆེས་མཐོ་བའི་གོ་གནས་ལེན་པའི་ལོ་བདུན་གྱི་དུས་ཚོད་ཤོར་སོང་། འོན་
ཀྱང་གྱོང་གུན་ཁ་ཤས་ནི་གསབ་ཐབས་བྲལ་བ་ཞིག་མ་རེད། ཁོས་བློ་ཐག་རྦད་ཆོད་ཀྱིས་ཁོ་
ཕྱིར་ལོག་པར་མི་རྣམས་ཀྱིས་དོ་སྣང་བྱེད་དུ་འཇུག་དགོས་སྙམ། ཁོ་ང་རྒྱལ་དང་བཅས་ཕ་
ཡུལ་དུ་ལོག་ནས་འཕྲོ་བརླག་བཏང་བའི་ལོ་བདུན་ལ་ཁ་གསབ་བྱས་ན་བསམས།
ཡུལ་གྱར་གྱི་ལོ་དང་པོ་ནས་བཟུང་། ཁོས་ཕྱིར་ལོག་རྗེས་ཀྱི་འཆར་གཞི་བཟོ་མགོ་
བརྩམས། ཁོས་སྒྲུབ་དགོས་པའི་ལས་ཀ་དང་པོ་ནི་ཁོ་རང་གི་སྒོ་ར་བསྐྱར་སྐྲུན་བྱེད་རྒྱུ་དེ་
ཡིན་པར་མ་ཟད། སྔར་ལས་གཞི་ཁྱོན་ཆེ་ཞིང་བརྗིད་ཉམས་ཆེ་བ་ཞིག་འཛུགས་སྐྲུན་བྱེད་
རྒྱུ་དེ་རེད། ཁོས་འབྲུ་མཛོད་ཆེན་པོ་ཞིག་བསྐྲུན་དགོས་ལ། གསར་དུ་བླངས་པའི་ཆུང་
མ་གཉིས་ཀར་མི་རེར་སྤྱིལ་བུ་རེ་བཟོ་དགོས། དེ་ནས་ཁོའི་ཝུའུ་ལ་ཨོ་ཙུའུ་ཡི་གོ་གནས་
བླངས་ནས་རང་ལ་སྟོབས་འབྱོར་ལྡན་པ་ངོམ་དགོས། རུས་རྒྱུད་ནང་དུ་དངོས་འབྲེལ་ནུས་
པ་ཡོད་པའི་མིས་མ་གཏོགས་བྱ་བ་འདི་བསྒྲུབ་མི་ཐུབ། ཁོས་མི་རྣམས་ཀྱིས་ཇི་ལྟར་བྱས་
ནས་རང་ལ་གུས་བཀུར་ཞུ་བ་སྔོན་དཔག་བྱེད་ཐུབ། ཁོ་ལ་ཕ་ཡུལ་གྱི་གོ་གནས་རིམ་པ་
མཐོ་ཤོས་ཐོབ་ཀྱི་རེད།
ཡུལ་གྱར་གྱི་ལོ་ཟླ་རེ་རེ་བཞིན་འདས་སོང་། ཁོའི་བསམ་པར་རང་གི་སྲུང་མས་སྔོན་
མར་བསགས་པའི་ལས་ངན་གྱི་འབྲས་བུ་དག་ཁ་གསབ་བྱེད་བཞིན་ཡོད་བསམ་གྱིན་ཡོད།
ཁོའི་ཞོག་ཁོག་ལོ་རེ་བཞིན་ལོ་ལེགས་བྱུང་ཞིང་། ཁོའི་ཨ་མའི་ཕ་ཡུལ་ཙམ་མ་ཟད། ཝུའུ་
མུའུ་ཨོ་ཧྥེ་ཡར་ཁོའི་གྲོགས་པོས་ཁོའི་ཚབ་ཏུ་དུད་ཚང་གཞན་ལ་བོགས་ཞིང་དུ་བཏང་
བའི་ས་ཞིང་ཐོག་ལའང་དེ་འདྲ་རེད།
དེར་མཐུད་ནས་ཁོའི་བུ་རྒན་པའི་སྐྱོ་གར་བྱུང་བ་རེད། དང་ཐོག་དོན་དག་དེས་ཁོའི་
སེམས་ནང་དུ་བརྡབ་གསིག་ཆེན་པོ་བཏང་། འོན་ཀྱང་བསམ་པ་ནི་ལྡེམ་ཤུགས་ཅན་ཞིག་
ཡིན། ཨོ་གུང་ཁ་ཝོ་མཐར་ཁོའི་སྡུག་བསྔལ་ལས་ཐར་སོང་། ཁོང་ལ་ད་དུང་བུ་ལྔ་ཡོད་པས།
ཁོས་རུས་རྒྱུད་ཀྱི་སྲོལ་རྒྱུན་སྙིང་སྟོབས་ལ་བརྟེན་ནས་ཁོ་ཚོར་སློབ་གསོ་གཏོང་རྒྱུ་སེམས་
ཐག་བཅད།
ཁོས་མི་མངགས་ནས་བུ་ལྔ་བོ་བོས་ཤིང་། ཁོ་ཚོར་ཁོ་རང་གི་ཁང་པའི་ནང་སྡོད་དུ་
བཅུག དེའི་ཁྲོད་ཀྱི་ཆུང་ཤོས་ལོ་བཞི་ལས་ཟིན་གྱི་མེད།
“ཁྱོད་ཚོ་ཚང་མས་ཁྱོད་ཚོའི་ཕུ་བོས་ཅི་འདྲའི་ངོ་ཚ་ཁྲེལ་མེད་ཀྱི་བྱ་བ་བསྒྲུབས་པ་
མཐོང་ཡོད། ཁོ་ད་ནས་བཟུང་ངའི་བུ་མིན། ཁྱོད་ཚོའི་ཕུ་བོ་ཡང་མ་རེད། ང་ལ་ཡོད་པའི་
བུ་ནི། ཕོ་ཁྱོ་ག་ཤ་སྟག་སྟེ་ང་ཚོའི་མིའི་ཁྲོད་དུ་མགོ་བོ་འདེགས་ཐུབ་པ་ཞིག་ཡིན། གལ་ཏེ་
ཁྱོད་ཚོའི་ཁྲོད་དུ་སུ་ཞིག་བུད་མེད་བྱེད་བསམས་ན། ང་ད་རུང་གསོན་ཐོག་ཏུ་ཡོད་དུས་
ནས་ཨེན་ཝོ་དབྱི་ཨེའི་རྗེས་འབྲངས་རོགས། ངས་ཁྱོད་ཚོར་དམོད་མོ་བཏང་ཆོག གལ་ཏེ་
ཁྱོད་ཚོས་ང་ཤི་རྗེས་ང་ལ་རྒྱབ་འགལ་བྱས་ན། ང་ཁྱོད་ཚོ་འཚོལ་དུ་འོངས་ནས། ཁྱོད་ཚོའི་
སྐེ་གཅུས་ངེས་ཡིན།”
ལས་ལེགས་པ་ཞིག་ནི་ཨོ་གུང་ཁ་ཝོ་ཡི་བུ་མོ་ཚང་མ་ལ་རྒྱ་འཛིན་མཁན་ཏག་ཏག་
ཡིན། ཁོ་རྟག་པར་ཨེ་ཅིན་མ་ནི་བུ་ཞིག་མིན་པར་སེམས་ཕམ་བཞིན་ཡོད། ཁོའི་བྱིས་པ་
ཚང་མའི་ཁྲོད་དུ་མོ་ལས་ཁོ་ལ་ཆ་རྒྱུས་ཡོད་མཁན་མེད། ལོ་རེ་ནས་ལོ་རེ་བཞིན་ཕ་དང་བུ་
མོའི་བར་གྱི་བརྩེ་དུང་ཇེ་ཟབ་ནས་ཇེ་ཟབ་ཏུ་འགྲོ་བཞིན་ཡོད།
ཨེ་ཅིན་མ་མོའི་ཕ་རྒན་ཡུལ་གྱར་བྱེད་རིང་རིམ་བཞིན་འཚར་ལོངས་བྱུང་བ་དང་།
ཨེན་པང་ཐཱ་ཡི་བུ་མོ་ཆེས་མཛེས་ཤོས་སུ་གྱུར། གཞན་གྱིས་མོར “མཛེས་སྡུག་གི་ཆུ་
ཤེལ” ཞེས་འབོད། མོའི་ཨ་མ་ན་གཞོན་སྐབས་ཀྱང་ཀུན་གྱིས་དེ་ལྟར་འབོད། དེ་སྔོན་
མོའི་ཨ་མའི་སེམས་ལ་སྡུག་བསྔལ་སྦྱིན་པའི་གཉོམ་ཆུང་དང་ནད་ཀྱིས་མནར་མནར་ལ་
ཡོད་པའི་བུ་མོ་དེ། ཕལ་ཆེར་ཞག་གང་གི་རིང་དུ་བདེ་ཐང་དང་གྲུང་ཤ་དོད་པའི་གཞོན་
ནུ་མ་ཞིག་ཏུ་གྱུར། མཚམས་རེར་མོར་སྐྱོ་སྣང་ཡང་སྐྱེ་སྲིད་ལ། སྐབས་དེ་དུས་མོ་ནི་ཁོང་
ཁྲོ་ལངས་པའི་ཁྱི་ཞིག་དང་འདྲ་བར་མི་ཞིག་དང་འཕྲད་ཚེ་རྨུག་ཅི་ཐུབ་བྱེད། ཡིད་འགྱུར་
དེ་རིགས་གློ་བུར་དུ་བྱུང་བ་ཞིག་ཡིན་པས་དེའི་ཐད་ཀྱི་རྒྱུ་མཚན་གསལ་བོ་ཞིག་མཐོང་
མི་ཐུབ། སྟབས་ལེགས་པ་ཞིག་ལ། ཡིད་འགྱུར་ཡག་པོ་མེད་པའི་དུས་ནི་ཧ་ཅང་ཉུང་ཉུང་
ཡིན་ཞིང་། བརྒྱུད་རིམ་ཡང་ཧ་ཅང་ཐུང་ཐུང་ཞིག་ལས་མེད། དུས་དེ་འདྲ་ཞིག་ལ། མོར་ཕ་
ཕུད་པའི་མི་ཚང་མར་ངང་རྒྱུད་རིང་པོ་མེད་ལ། ཨེན་པང་ཐཱའི་ན་གཞོན་མང་པོ་དང་ཕྱུག་
པོ་དར་མ་རྣམས་མོ་གཉེན་སློང་བར་ཡོང་ཡང་ཚང་མ་མོས་དང་ལེན་མ་བྱས། རྒྱུ་མཚན་
ནི་དགོང་མོ་ཞིག་ལ་ཨ་ཕས་མོ་བོས་ནས “འདིར་དངོས་གནས་བྱམས་སེམས་ཅན་དང་
གྲུབ་འབྲས་ཐོབ་པའི་མི་མང་པོ་འདུག འོན་ཀྱང་ངའི་རེ་བར་ང་ཚོ་ཝུའུ་མུའུ་ཨོ་ཧྥེ་ཡར་
སླེབས་རྗེས་སུ་ད་གཟོད་ཁྱོད་གནས་ལ་འགྲོ་རྒྱུ་དེ་ཡིན” ཞེས་བཤད།
མོའི་ཨ་ཕས་སྐད་ཆ་ཚིག་དེ་ལས་མ་བཤད། འོན་ཀྱང་སྐད་ཆ་དེའི་རྒྱབ་ཏུ་སྦས་པའི་
གཏིང་ཟབ་པའི་དོན་སྙིང་ནི། ཨེ་ཅིན་མ་ཡིས་གསལ་བོ་ཤེས་ཀྱི་འདུག མོ་དེར་ཡིད་
འཐད་བྱུང་།
“ཁྱོད་ཀྱི་གཅུང་མོ་ཨོ་པི་ཨ་རི་ལི་ཡིས་ངའི་སྐད་ཆའི་ཧ་མི་གོ” ཨོ་གུང་ཁ་ཝོས
“ཁྱོད་ཀྱིས་མོར་འགྲེལ་བཤད་ཅིག་བྱས་ན་ལེགས” ཟེར།
ཁོ་གཉིས་ཕལ་ཆེར་ལོ་གཅིག་ནང་སྐྱེས་པ་ཡིན་ནའང་། ཨེ་ཅིན་མས་མོའི་ནུ་མོར་
ཤུགས་རྐྱེན་ཆེན་པོ་ཐེབས་བཞིན་ཡོད། མོས་ཨོ་པི་ཨ་རི་ལིར་མོ་གཉིས་ད་དུང་གཉེན་
སྒྲིག་བྱེད་མི་འོས་པའི་རྒྱུ་མཚན་གསལ་བཤད་བྱས་པ་ན། ཨོ་པི་ཨ་རི་ལི་ཡིས་ཀྱང་མོས་
མཐུན་བྱེད། ཨེན་པང་ཐཱ་པའི་གཉེན་སློང་དུ་ཡོང་མཁན་རྣམས་ལ་མོ་གཉིས་ཀྱིས་རྩ་བ་
ནས་ཁས་མ་བླངས།
“ངའི་རེ་བ་ཡིན་ན་མོ་ནི་སྐྱེས་པ་ཞིག་ཡིན་ན་འདོད།” ཨོ་གུང་ཁ་ཝོ་ཡིས་ལྐོག་
ཏུ་དེ་ལྟར་བསམ་བློ་གཏོང་གི་ཡོད། མོ་ནི་དོན་གང་ལའང་བསམ་ཤེས་ཐུབ་པ་ཞིག་ཡིན་
པ་དང་། ཁོའི་བྱིས་པའི་ཁྲོད་དུ་ད་དུང་གཞན་སུ་ཞིག་གིས་མོ་ནང་བཞིན་རང་གི་བསམ་
ཚུལ་ལ་གོ་བ་གཏིང་ཟབ་ལེན་ཐུབ་བམ། ནམ་ཞིག་ན་སོ་དར་ལ་བབས་པའི་བུ་མོ་སྙིང་རྗེ་
པོ་གཉིས་ཀ་ཁྲིད་ནས་ཝུའུ་མུའུ་ཨོ་ཧྥེ་ཡ་རུ་ལོག་དུས། མི་རྣམས་ཀྱིས་དོ་སྣང་ཆེན་པོ་བྱེད་
སྲིད་ལ། ཁོའི་མ་འོངས་པའི་མག་པ་ནི་རུས་རྒྱུད་ཁྲོད་དབང་ཆ་ཡོད་པའི་སྐྱེས་པ་ཞིག་
ཡིན་པ་གདོན་མི་ཟ། དབུལ་ཕོངས་དང་མིང་གྲགས་མེད་པའི་མི་ནི་ཡོང་མི་ཕོད།
ཨོ་གུང་ཁ་ཡུལ་གྱར་སོང་བའི་ལོ་བདུན་གྱི་ནང་། ཝུའུ་མུའུ་ཨོ་ཧྥེ་ཡར་དངོས་གནས་
འགྱུར་ལྡོག་ཆེན་པོ་བྱུང་འདུག་སྟེ། ཆོས་ཚོགས་འདིར་ཡོང་ནས་མི་མང་པོ་ཞིག་ལོག་
ལམ་དུ་ཁྲིད། མི་མ་རབས་ཐ་ཤལ་ཅན་ཙམ་མ་ཟད། ཐ་ན་ཐོབ་ཐང་ཡོད་པའི་མི་ཁ་ཤས་
ཀྱང་ཆོས་ཚོགས་སུ་ཞུགས་འདུག ཨོ་གེ་པུའུ་ཨའེ་ཧྥེཝུའུ་གུང་ན་ནི་དེའི་གྲས་ཀྱི་གཅིག་
ཡིན། ཁོ་ལ་ཐོབ་ཐང་གཉིས་ཐོབ་ཡོད་མོད། འོན་ཀྱང་སྨྱོན་པ་ཞིག་དང་འདྲ་བར་གོ་གནས་
མཚོན་པའི་རྐང་གདུབ་གཡུགས་ཏེ་ཡེ་ཤུ་ཆོས་ལུགས་ལ་དད་པ་བྱེད་པར་བསྒྱུར་ཟིན། མི་
རྒྱུད་དཀར་པོའི་ཆོས་ལུགས་སྤེལ་མཁན་གྱིས་ཁོ་ནི་གཟི་བརྗིད་དུ་བརྩི། ཁོ་ནི་ཝུའུ་མོ་ཨོ་
ཧྥེ་ཡའི་ལྷ་ཟས་ཀྱི་ཆོ་གར་ཞུགས་པའི་མི་སྐོར་ཁག་དང་པོའི་གྲས་ཡིན། སྐབས་དེར། ཨོ་གེ་
པུའུ་ཨའེ་ཧྥེ་ཝུའུ་གུང་ན་ཡིས་གསོལ་སྟོན་དེ་རིགས་ནི་ཟ་འཐུང་ཙམ་ཏེ། གྲོང་ཚོའི་ནང་
གི་གླུ་ལེན་གར་རྩེའི་སྤྲོ་ཚོགས་ལས་ཅུང་ལྐོག་གྱུར་ཙམ་རེད་སྙམ་གྱི་ཡོད། དེར་བརྟེན།
ཁོས་ད་དུང་ཨ་རག་བཏུང་བྱེད་ཀྱི་རྭ་ཅོ་ཀོ་ཁུག་ནང་དུ་བཅུག་ནས་ཁྱེར།
ཆོས་ཁང་ཕུད། མི་དཀར་རྣམས་ཀྱིས་ད་དུང་སྲིད་གཞུང་ཞིག་ཁྲིད་ཡོང་འདུག ཁོ་
ཚོས་ཁྲིམས་ཁང་བཙུགས་ཏེ་ཅི་ཡང་མི་ཤེས་པའི་སྲིད་འཛིན་དཔོན་པོ་ཞིག་གིས་གྱོད་
གཞི་སྣ་ཚོགས་ལ་ཞིབ་གཅོད་བྱེད་ཀྱི་འདུག ཁོས་ཞབས་གཡོག་པ་སྐོར་ཞིག་མངགས་
ཤིང་མི་རྣམས་བཟུང་ནས་འདྲི་རྩད་གཅོད། ཞབས་གཡོག་མང་པོ་ཞིག་ཆུ་བོའི་འགྲམ་
ངོགས་ཀྱི་ཝུའུ་མུའུ་ལུའུ་ནས་ཡོང་བ་རེད། ལོ་མང་པོའི་སྔ་རོལ་ཏུ་མི་དཀར་ཐོག་མར་
དེ་གར་སླེབས་ཤིང་། ཁོ་ཚོའི་ཆོས་ལུགས་དང་ཚོང་ལས། སྲིད་འཛིན་ལྟེ་གནས་བཅས་
བཙུགས་པ་རེད། ཝུའུ་མུའུ་ཨོ་ཧྥེ་ཡ་པ་རྣམས་ས་ཆ་གཞན་ནས་ཡོང་བའི་གནས་ལུགས་མི་
བརྩི་བའི་གཡོག་ངན་དེ་དག་ལ་ཧ་ཅང་མི་དགའ་བས། ཁོ་ཚོར་ཁོ་ཐེ་མ་ཟེར་ཞིང་། ད་དུང་
ཁོ་ཚོར་རྐུབ་སྐྱ་ཞེས་པའི་མཚང་མིང་ཞིག་བཏགས་འདུག རྒྱུ་མཚན་ནི་ཁོ་ཚོ་ཚང་མས་
རྐང་ཐུང་སྐྱ་བོ་རེ་གྱོན་འདུག ཁོ་ཚོས་སྲུང་བཞིན་པའི་བཙོན་ཁང་ནང་དུ་མི་རྒྱུད་དཀར་
པོའི་བཅའ་ཁྲིམས་དང་འགལ་བའི་མིའམ་ཡང་ན་མཚེ་མ་དོར་བའི་མི་དང་། གཞན་ཡང་
ཡེ་ཤུ་ཆོས་དད་པར་འགོག་རྐྱེན་བཟོ་མཁན་རྣམས་བཀག་ཡོད། ཉེས་ཅན་ལ་བཙོན་ཁང་
དུ་ཁོ་ཐེ་མ་ཡིས་ཉེས་རྡུང་བཏང་ནའང་། ཉིན་ལྟར་ཞོགས་པར་ད་དུང་བཙན་གྱིས་ངལ་
རྩོལ་བྱེད་དུ་འགྲོ་དགོས་ཏེ། སྲིད་གཞུང་གི་ཁང་པར་གཙང་སྦྲ་དང་། མི་རྒྱུད་དཀར་པོའི་
སྲིད་འཛིན་དཔོན་པོ་དང་ཁྲིམས་རའི་དཔོན་པོ་དག་ལ་བུད་ཤིང་འཐུ་བཞིན་ཡོད། ཉེས་
ཅན་ཁ་ཤས་ད་དུང་གོ་གནས་ཡོད་མཁན་ཡིན་པས། ཁོ་ཚོས་མ་གཞི་ཐ་ཤལ་གྱི་བྱ་བ་
འདིའི་རིགས་བསྒྲུབ་མི་དགོས། བརྙས་བཅོས་དེའི་རིགས་ཀྱིས་ཁོ་ཚོའི་སེམས་པ་སྡུག་ཏུ་
བཅུག ཁོ་ཚོ་འཕྲོ་བརླག་ཏུ་བཏང་བའི་ས་ཞིང་ལ་སེར་སྣ་སྐྱེ་ཡོང་། ཞོགས་པར་རྩྭ་འབྲེག་
ཏུ་འགྲོ་དུས་ན་གཞོན་ཚོས་གྲི་མཁའ་ལ་འཕྱར་ཞོར་གཞས་འདི་ལྟར་གཏོང་བར་བྱེད་དེ།
རྐུབ་སྐྱ་མདོག་གི་ཁོ་ཐེ་མ། ཁྱོད་ནི་བྲན་གཡོག་ཅིག་ལས་གཞན་གང་ལའང་མི་འཚམ།
མི་དཀར་ལ་ཀླད་པ་མེད། ཁོ་ཡང་བྲན་གཡོག་ཅིག་ལས་གཞན་གང་ལའང་མི་འཚམ།
མིང་ལ་རྐུབ་སྐྱ་བོས་ན་མི་དགའ་བའི་ཁྲིམས་རའི་དཔོན་པོ་ཚོས་ཁོ་ཚོར་གཅར་རྡུང་
བྱས། འོན་ཀྱང་གཞས་འདི་ཝུའུ་མུའུ་ཨོ་ཧྥེ་ཡ་ཡི་ག་ས་གང་དུ་ཁྱབ་སོང་།
ཨོ་གུང་ཁ་ཝོ་ཡིས་ཨོ་པི་ཨེ་ལི་ཁས་བཤད་པའི་དོན་དག་དེ་དག་ལ་མཉན་རྗེས། སེམས་
སྐྱོ་བས་ཁེངས་ནས་མགོ་བོ་བྲང་ཁར་སྨད།
“གཅིག་བྱས་ན་ང་ཁ་བྲལ་ནས་ཡུན་རིང་སོང་བས་རེད།” ཨོ་གུང་ཁ་ཝོ་ཡིས་ཁེར་
ལབ་རྒྱག་པ་དང་འདྲ་བར “ཡིན་ནའང་། ཁྱོད་ཀྱིས་ང་ལ་བཤད་པའི་དོན་འདི་དག་ལ་
ངས་གོ་བ་ལེན་མི་ཐུབ། ང་ཚོའི་མི་རྣམས་ལ་དོན་ངོ་མས་ཅི་ཞིག་བྱུང་བ་ཡིན་ནམ། ཁོ་
ཚོའི་འཐབ་འཛིང་གི་སྟོབས་ཤུགས་ཤོར་དོན་ཅི་ཡིན་ནམ” ཞེས་དྲིས།
“མི་རྒྱུད་དཀར་པོས་ཨ་པ་མུའུ་ཇི་ལྟར་རྩ་མེད་དུ་བཏང་བ་ཁྱོད་ཀྱིས་ཐོས་མ་བྱུང་
ངམ།” ཨོ་པི་ཨེ་ལི་ཁ་ཡིས་ཁོར་དེ་ལྟར་དྲིས།
“ངས་ཐོས་མྱོང་ཡོད།” ཨོ་གུང་ཁ་ཝོ་ཡིས “འོན་ཀྱང་ངས་ད་དུང་ཨ་པ་མུའུ་པ་
རྣམས་ཀྱི་གཉོམ་ཆུང་དང་གླེན་ཚུགས་ཀྱང་གོ་མྱོང་ཡོད། ཁོ་ཚོས་ངོ་རྒོལ་མི་བྱེད་པའི་རྒྱུ་
མཚན་གང་ཡིན། ཁོ་ཚོར་གྲི་མདའ་མེད་དམ། ང་ཚོ་དང་ཨ་པ་མུའུ་པ་གཉིས་བསྡུར་བ་
ནི་ང་ཚོ་རང་ཉིད་སྡར་མ་ཞིག་ཏུ་བརྩིས་པ་དང་ཅི་ཁྱད། ཨ་པ་མུའུ་པའི་ཕ་མེས་རྣམས་ང་
ཚོའི་མེས་པོའི་མདུན་དུ་ལངས་མི་ཕོད། ང་ཚོས་ངེས་པར་དུ་མི་དེ་དག་དང་འཐབ་འཛིང་
བྱས་ནས། ཁོ་ཚོ་མཐར་སྐྲོད་གཏོང་དགོས” ཞེས་བཤད།
“འཕྱི་དྲགས་པ་རེད།” ཨོ་པི་ཨེ་ལི་ཁ་ཡིས་སེམས་ཕམ་ནས “ང་ཚོ་རང་གི་མི་སྟེ།
ང་ཚོའི་བུ་རྣམས་ཀྱང་ངོ་མི་ཤེས་པའི་མི་དེའི་རུ་ཁག་ནང་ཞུགས་པར་མ་ཟད། ཁོ་ཚོས་
རང་གི་ཆོས་ལུགས་བསྒྱུར་ཞིང་། ཁོར་སྲིད་གཞུང་འཛུགས་རོགས་བྱས་པ་རེད། གལ་ཏེ་ང་
ཚོས་ཝུའུ་མུའུ་ཨོ་ཧྥེ་ཡར་ཡོང་བའི་མི་དཀར་བདའ་འདོད་ན་སླ་མོ་རེད། ཁོ་ཚོ་མི་གཉིས་
ལས་མེད། འོན་ཀྱང་ཁོ་ཚོའི་རྗེས་སུ་སྙེག་མཁན་དང་། དབང་ཆ་ཐོབ་ཟིན་པའི་ང་ཚོའི་
མི་རྣམས་ཇི་ལྟར་བྱ། ཁོ་ཚོ་ཝུའུ་མུའུ་ལུའུ་རུ་སོང་ནས་དམག་ཁྲིད་འོང་ངེས་པས། དེ་ལྟར་
བྱུང་ན། ང་ཚོ་དང་ཨ་པ་མུའུ་གཉིས་གཅིག་ཏུ་འགྱུར་སྲིད” ཟེར། ཁོ་དུས་ཡུན་རིང་བོར་
ཁ་རོག་གེར་བསྡད་རྗེས “ཐེངས་སྔོན་མར་ང་ཨེན་པང་ཐཱ་ལ་ཡོང་དུས། ཁོ་ཚོས་ཨ་ནའེ་
ཐུའོ་ཇི་ལྟར་བསྒགས་གསོད་བྱས་པ་ཁྱོད་ལ་བཤད་མྱོང” ཟེར།
“རྩོད་པ་བྱུང་བའི་ས་དེའི་མཇུག་འབྲས་ཅི་འདྲ་རེད།” ཨོ་གུང་ཁ་ཝོ་ཡིས་དེ་ལྟར་དྲིས།
“མི་རྒྱུད་དཀར་པོའི་ཁྲིམས་རས་ས་དེ་ཨེན་ན་མ་ཚང་ལ་བགོས། ཁོས་མི་དཀར་གྱི་
དཔོན་པོ་དང་ལོ་ཙཱ་པ་ལ་སྒོར་མོ་མང་པོ་བྱིན་པ་རེད།”
“མི་རྒྱུད་དཀར་པོས་ང་ཚོས་ས་ཞིང་གནད་དོན་ཐག་གཅོད་བྱེད་པའི་གོམས་སྲོལ་
ཤེས་ཀྱི་ཡོད་དམ།”
“ཁོས་ང་ཚོའི་སྐད་ཆ་ཡང་བཤད་མི་ཤེས་པས། གོམས་སྲོལ་ག་ལ་ཤེས། ཡིན་ནའང་
ཁོས་ང་ཚོའི་གོམས་སྲོལ་ངན་པ་རེད་ཟེར། ཁོའི་ཆོས་ལུགས་དང་ལེན་བྱས་པའི་ང་ཚོ་
རང་གི་གཅེན་གཅུང་ཚོས་ཀྱང་ང་ཚོའི་གོམས་སྲོལ་ངན་པ་ཡིན་པར་བཤད། ང་ཚོ་རང་
གི་གཅེན་གཅུང་ཚོས་ཀྱང་ང་ཚོར་ངོ་ལོག་བྱེད་ཀྱིན་འདུག་པས། ཁྱོད་ཀྱིས་བལྟས་ན་
ང་ཚོས་ད་དུང་དམག་རྒྱག་ཐུབ་བམ། མི་དཀར་ནི་གཡོ་སྒྱུ་ཧ་ཅང་ཆེ། ཁོས་རང་གི་ཆོས་
ལུགས་ཁུར་ཞིང་སྐད་ཅོར་མི་རྒྱག་པར་མ་ཟད་གདོང་ལ་འཛུམ་གྱིས་ཁེངས་བཞིན་སླེབས་
བྱུང་། ང་ཚོས་ཁོས་ཅི་ཡང་མི་ཤེས་ཤིང་དགོད་བྲོ་བོ་འདུག་སྙམ་ནས་འདུག་ཏུ་བཅུག་པ་
རེད། འོན་ཀྱང་ད་ལྟ་ཁོས་ང་ཚོའི་ཕུ་ནུ་རྣམས་བཀུག་ཟིན་པས། ང་ཚོའི་རུས་རྒྱུད་ནི་སྔར་
ལྟར་མི་གཅིག་ནང་བཞིན་འགུལ་སྐྱོད་བྱེད་ཐབས་བྲལ། ཁོས་ང་ཚོ་རྡོག་རྩ་གཅིག་སྒྲིལ་
ཡོང་བའི་དངོས་པོ་དེའི་སྟེང་དུ་གྲིས་བསྣུན་པས། ད་ནི་ང་ཚོ་སྔར་ནས་རྒུད་པའི་གཡང་དུ་
ལྷུང་ཟིན།”
“ཁོ་ཚོས་ཇི་ལྟར་བྱས་ནས་ཨ་ནའེ་ཐུའོ་བཟུང་ཞིང་ཁོའི་སྐེ་བསྒགས་ནས་བསད་པ་
རེད།” ཨོ་གུང་ཁ་ཝོ་ཡིས་དེ་ལྟར་དྲིས་བྱུང་།
“ཁོས་ས་ཆ་དེ་འཕྲོག་རྩོད་བྱེད་ཆེད་ཨོ་ཏུའུ་ཧྲེ་བསད་རྗེས་ཨ་ཉིན་ཐཱ་ལ་བྲོས་ནས་
ས་བདག་མ་ཡི་ཁོང་ཁྲོ་ལ་གཡོལ་རྩིས་བྱས། དེ་ནི་རྩོད་པ་བྱུང་བའི་རྗེས་ཀྱི་ཉིན་བརྒྱད་པ་
རེད། རྒྱུ་མཚན་ནི་ཨོ་ཏུའུ་ཧྲེ་ལ་རྨས་ཕོག་ནས་འཕྲལ་དུ་མ་ཤི ཁོ་ཉིན་བདུན་པར་གཟོད་
ཚེ་ལས་འདས། འོན་ཀྱང་མི་ཚང་མས་ཁོ་སྔ་འཕྱི་ཙམ་མ་གཏོགས་འཆི་རྒྱུ་ཡིན་པ་ཤེས།
དེར་བརྟེན་ཨ་ནའེ་ཐུའོ་ཡིས་ཁོའི་ཅ་ལག་བསྡུ་གསོག་བརྒྱབ་ནས་འབྲོ་རྩིས་བྱེད་ཀྱི་ཡོད་
པ་རེད། ཡིན་ཡང་ཡེ་ཤུ་ཆོས་ལུགས་པས་དོན་དེ་མི་དཀར་དེ་ལ་བཤད། ཁོས་ཁའེ་ཐེ་མ་
མངགས་ནས་ཨ་ནའེ་ཐུའོ་དང་ཁོའི་ཁྱིམ་རྒྱུད་ནང་གི་གཙོ་འཛིན་འཛིན་བཟུང་བྱས་ནས།
ཁོ་ཚོ་མཉམ་དུ་བཅུག ཨོ་ཏུའུ་ཧྲེ་ཤི་རྗེས། ཨ་ནའེ་ཐུའོ་ཝུའུ་མུའུ་ལུའུ་ལ་ཁྲིད་ནས་སྐེ་
བསྒགས་ནས་བསད་པ་རེད། མི་གཞན་པ་བཙོན་གྲོལ་བཏང་། འོན་ཀྱང་ད་ལྟའི་བར་དུ་སུ་
ཞིག་གིས་ཀྱང་སེམས་ལྷོད་ལ་བབས་ནས་ཁོ་ཚོའི་སྡུག་བསྔལ་གླེང་མ་བྱུང་།”
དེའི་རྗེས་སུ། ཁོ་གཉིས་ཁ་རོག་གེར་ཡུན་རིང་ལ་བསྡད།

༢༡
ཝུའུ་མུའུ་ཨོ་ཧྥེ་ཡ་རུ། སྐྱེས་པ་དང་བུད་མེད་མང་པོས་ཨོ་གུང་ཁ་ཝོ་ནང་བཞིན་
ལམ་ལུགས་གསར་བར་དེ་འདྲའི་ཞེ་ལོག་པའི་བསམ་པ་དྲག་པོ་འཛིན་པར་མི་བྱེད། གང་
ལྟར། མི་དཀར་གྱིས་སྨྱོ་ཧམ་ཆེ་བའི་ཆོས་ལུགས་ཤིག་ཁྱེར་ཡོང་ཡོད་པ་སྨོས་མེད་རེད།
འོན་ཀྱང་ཚོང་ཁང་ཞིག་ཀྱང་བཙུགས་པས། ཏ་ལའི་སྣུམ་དང་ཏ་ལའི་འབྲུ་གུ་ཐེངས་དང་
པོར་རིན་གོང་མཐོ་བའི་ཚོང་རྫས་ཤིག་ཏུ་གྱུར་ཅིང་། རྒྱུ་ནོར་མང་པོ་ཝུའུ་མུའུ་ཨོ་ཧྥེ་ཡའི་
ཕྱོགས་སུ་བཞུར།
ཆོས་ལུགས་ཀྱི་གནད་དོན་ཐད་ལའང་། མི་རྣམས་ཀྱིས་རིམ་བཞིན་དེའི་ཁྲོད་དུ་
ལེགས་ཆ་ཅུང་ཟད་ལེན་རྒྱུ་ཡོད་བསམ་གྱིན་འདུག་སྟེ། མི་རྒྱུད་དཀར་པོའི་ཆོས་ལུགས་ནི་
ཕྱི་ཚུལ་ནས་བལྟས་པ་ལྟར་དེ་འདྲའི་སྨྱོ་ཧམ་ཆེ་བ་ཞིག་མ་ཡིན་པར། དོན་དངོས་སུ་གནས་
ལུགས་ཅུང་ཙམ་ལྡན་པར་སྙམ།
མི་རྣམས་ཀྱི་ཚོར་བ་དེ་རིགས་རིམ་བཞིན་ཇེ་དྲག་ཏུ་སོང་བའི་རྒྱུ་རྐྱེན་ནི་མི་རྒྱུད་
དཀར་པོའི་སྐུ་ཞབས་པུའུ་ལང་ལ་འབྲེལ་བ་ཡོད་དེ། ཁོས་ཆོས་དད་པས་རིགས་རྒྱུད་ལ་
ཕོག་ཐུག་བཟོ་རྒྱུར་བཀག་འགོག་ནན་པོ་བྱེད་ཀྱི་ཡོད། དེའི་ནང་དུ་མི་ཞིག་གཅུན་སྡོམ་
བྱེད་ཧ་ཅང་དཀའ་བ་རེད། ཁོའི་མིང་ལ་ཨེ་ནོ་ཁེ་ཟེར། ཨ་ཕ་ནི་སྦྲུལ་ལྷའི་མཆོད་དཔོན་
ཡིན། ཀུན་གྱིས་ཨེ་ནོ་ཁེ་ཡིས་ལྷ་སྦྲུལ་ཞིག་བསད་པ་མ་ཟད་ཟོས་པ་རེད་ཟེར། དེ་བས།
ཁོའི་ཨ་ཕས་དམོད་གཏམ་བཏང་།
པུའུ་ལང་གིས་ཚད་ལས་འདས་པའི་བྱ་སྤྱོད་འདི་འདྲར་ངོ་རྒོལ་བྱས། ཁོས་ཆོས་དད་
པ་མ་རབས་དེ་དག་ལ་བལྟས་ཏེ “བྱ་བ་གང་ཡིན་རུང་ཚང་མ་བསྒྲུབ་ཐུབ་པ་ཞིག་ཡིན་
མོད། འོན་ཀྱང་བྱ་བ་གང་བསྒྲུབས་བསྒྲུབས་པོ་ཕན་ཐོགས་ཡོད་པ་ཞིག་ཡིན་པའི་ངེས་
པ་མེད” ཟེར། རྒྱུ་མཚན་ནི་སྐུ་ཞབས་པུའུ་ལང་གིས་རུས་རྒྱུད་ཀྱི་ཆོས་ལུགས་ལ་གཟབ་
གཟབ་དེ་འདྲ་བྱེད་ཀྱིན་ཡོད་པས། མི་རྣམས་ཀྱིས་ཀྱང་རིམ་བཞིན་བརྩི་འཇོག་བྱེད་ཀྱི་
ཡོད། ཁོས་རུས་རྒྱུད་ནང་གི་མི་གལ་ཆེན་ཁ་ཤས་དང་གྲོགས་པོ་བསྒྲིགས་པར་མ་ཟད། རྟག་
པར་ཉེ་འདབས་གྲོང་ཚོར་འཚམས་འདྲི་བྱེད་པར་འགྲོ། ཐེངས་ཤིག་ད་དུང་མི་རྣམས་ཀྱིས་
ཁོར་རི་མོ་བརྐོས་ཡོད་པའི་བ་སོ་ཞིག་བྱིན་པ་ཁྱེར་ཡོང་ཡོད། དེ་ནི་ལ་རྒྱ་དང་སྐུ་དྲག་གི་
མཚོན་རྟགས་རེད། གྲོང་ཚོ་འདིའི་ནང་དུ་མི་སྣ་གལ་ཆེན་ཞིག་ཡོད་ཅིང་མིང་ལ་ཨ་ཁོན་
ན་ཟེར། ཁོས་ད་དུང་རང་ཉིད་ཀྱི་བུ་ཞིག་པུའུ་ལང་གི་སློབ་གྲྭར་བསྐྱལ་ནས་མི་རྒྱུད་དཀར་
པོའི་ཤེས་བྱར་སློབ་སྦྱོང་བྱེད་ཀྱིན་ཡོད།
པུའུ་ལང་གྲོང་ཚོ་དེར་འགྲོ་ཐེངས་རེར། ཨ་ཁོན་ནའི་ཁང་པའི་ནང་ཡུན་རིང་བོར་
སྡོད་ཅིང་། ལོ་ཙཱ་པ་ཞིག་བརྒྱུད་དེ་ཁོ་དང་ཆོས་ལུགས་ཀྱི་གནད་དོན་གླེང་བར་བྱེད། ཁོ་
གཉིས་ཀྱིས་སུ་ལའང་གོ་སྐོན་བློ་འགུགས་བྱེད་མ་ཐུབ། འོན་ཀྱང་ཕན་ཚུན་བར་གྱི་དད་
མོས་མི་འདྲ་བ་ལ་ཕྱོགས་གཉིས་ཀས་རྒྱུས་མངའ་ཇེ་ཟབ་ནས་ཇེ་ཟབ་ཏུ་གྱུར།
“ཁྱོད་ཀྱི་བཤད་སྲོལ་ལྟར་ན། བླ་ན་མེད་པའི་དཀོན་མཆོག་གིས་གནམ་དང་ས་
བསྐྲུན་པ་ཡིན་ནམ།” ཨ་ཁོན་ན་ཡིས་ཐེངས་ཤིག་ལ་འཚམས་འདྲིར་ཕེབས་པའི་པུའུ་
ལང་ལ། “ང་ཚོས་ཀྱང་ཁོང་ལ་དད་མོས་བྱེད་ཀྱི་ཡོད། ཁོང་ལ་བྱ་ཧྲུའུ་ཁ་ཞེས་འབོད།
ཁོང་གིས་འཇིག་རྟེན་དང་ལྷ་གཞན་དག་གསར་སྐྲུན་བྱས་པ་རེད” ཟེར།
“ལྷ་གཞན་པ་མེད།” པུའུ་ལང་གིས “བྱ་ཧྲུའུ་ཁ་ནི་དཀོན་མཆོག་ཉག་ཅིག་
རེད། གཞན་དག་ཚང་མ་ལྷ་རྫུན་མ་རེད། ཁྱོད་ཀྱིས་བརྐོས་པའི་ཤིང་གན་དང་འདྲ་བ་
ཞིག” ཁོས་ཨ་ཁོན་ནས་ཀ་ངོར་བཀལ་བའི་དབྱི་ཁོན་ཙ〕བསྟན་ནས “གན་ན་ལྷ་ཟེར་
ཡང་། དོན་དུ་སྔར་བཞིན་ཤིང་དུམ་ཞིག་རེད” ཅེས་བཤད།
“རེད།” ཨ་ཁོན་ནས “དེ་ནི་དངོས་གནས་ཤིང་དུམ་ཞིག་རེད། འོན་ཀྱང་དེ་ནི་ཤིང་
སྡོང་གི་སྟེང་ནས་ཡོང་ཞིང་། ཤིང་སྡོང་ནི་བྱ་ཧྲུའུ་ཁ་ཡིས་གསར་སྐྲུན་བྱས་པ་རེད། ལྷ་ཆུང་
ཆུང་ཚང་མ་ཁོས་གསར་སྐྲུན་བྱས་པ་ནང་བཞིན། འདི་དག་ཚང་མ་ནི་བྱ་ཧྲུའུ་ཁ་ཡིས་ཁོའི་
ཕོ་ཉའི་ཆེད་དུ་གསར་སྐྲུན་བྱས་པ་ཡིན། འདི་ལྟར་བྱས་ན་ང་ཚོས་འདི་དག་བརྒྱུད་ནས་ཁོ་
དང་ཉེ་སར་བཅར་ཐུབ། དེ་ནི་ཁྱོད་རང་ཉིད་དང་འདྲ། ཁྱོད་ནི་ཁྱོད་ཀྱི་ཆོས་ཚོགས་ཀྱི་དབུ་
ཁྲིད་རེད།
“མིན།” པུའུ་ལང་གིས “ངའི་ཆོས་ཚོགས་ཀྱི་དབུ་ཁྲིད་ནི་དཀོན་མཆོག་རང་ཉིད་རེད”
ཅེས་ཟེར།
“ངས་ཤེས་ཡོད།” ཨ་ཁོན་ན་ཡིས “འོན་ཀྱང་འཇིག་རྟེན་འདི་དང་། མི་རྣམས་ཀྱི་
ཁྲོད་དུ་དབུ་ཁྲིད་ཅིག་ཡོད་པ་རེད། ཁྱོད་ལྟ་བུའི་མི་ནི་ས་འདིའི་མགོ་གཙོ་རེད” ཟེར།
“དོན་སྙིང་འདིའི་ཐོག་ནས་བཤད་ན། ངའི་ཆོས་ཚོགས་ཀྱི་དབུ་ཁྲིད་དབྱིན་ཀེ་ལན་
དུ་ཡོད།”
“དེ་ནི་ཏག་ཏག་ངས་བཤད་འདོད་པ་དེ་རེད། ཁྱོད་ཀྱི་ཆོས་ཚོགས་ཀྱི་དབུ་ཁྲིད་ཁྱོད
ཚོའི་རྒྱལ་ཁབ་ཏུ་ཡོད། ཁོས་ཁྱོད་འདིར་ཁོའི་ཕོ་ཉར་མངགས་པ་རེད། ཁྱོད་ཀྱིས་ཀྱང་རང་
གི་ཞབས་གཡོག་མངགས། ཡང་ན་ངས་དཔེ་གཞན་ཞིག་འཇོག དཔེར་ན་ཆོས་ཁང་གི
མངའ་ཁུལ་གྱི་སྲིད་འཛིན་དཔོན་པོ་ལྟ་བུ་ནི་ཁྱེད་ཚོའི་རྒྱལ་པོས་མངགས་པ་རེད།”
“ཁོ་ཚོའི་རྒྱལ་པོ་ནི་རྒྱལ་མོ་ཞིག་ཡིན།” ལོ་ཙཱ་པས་བར་དུ་གསབ།
“ཁྱོད་ཚོའི་རྒྱལ་མོས་ཆོས་ཁང་གི་མངའ་ཁུལ་གྱི་སྲིད་འཛིན་དཔོན་པོ་མོའི་ཕོ་ཉར་
མངགས་པ་རེད། མོའི་བསམ་པར་དཔོན་པོ་གཅིག་པུས་ལས་ཀ་མང་པོ་དེ་འདྲ་བྱེད་མི་
ཐུབ་སྟབས། ཁོ་ཐེ་མ་མངགས་ནས་ཁོ་ལ་རོགས་རམ་བྱེད་དུ་བཅུག་པ་རེད། དཀོན་མཆོག་
དང་ཡང་ན་བྱ་ཧྲུའུ་ཁ་ཡང་གཅིག་འདྲ་རེད། ཁོ་ལ་ལས་ཀ་ཧ་ཅང་མང་པོ་ཡོད་པས་མི་
གཅིག་གིས་འགྲུབ་མི་ཐུབ། དེའི་ཕྱིར་ཁོས་ལྷ་ཆུང་ཆུང་འགའ་མངགས་ནས་ཁོ་ལ་རོགས་
བྱེད་དུ་བཅུག་པ་རེད།”
“ཁྱོད་ཀྱིས་ཁོ་ནི་མི་ཞིག་ཡིན་པར་བསམ་མི་རུང་།” པུའུ་ལང་གིས “ཁྱོད་ཀྱིས་
འདི་ལྟར་བསམས་ཚེ། ད་གཟོད་ཁོ་ལ་ངེས་པར་དུ་རོགས་བྱེད་མཁན་ཞིག་དགོས་པར་སྙམ་
སྲིད། ཐབས་རྡུགས་པ་ཞིག་ནི། ཁྱོད་ཚོས་ཤེས་པ་ནི་ཁྱེད་ཚོས་གསར་གཏོད་བྱས་པའི་ལྷ་
རྫུན་མ་དེར་བཀུར་གཟོ་བྱ་རྒྱུ་དེ་རེད” ཟེར།
“དེ་འདྲ་གཏན་ནས་མ་རེད། ང་ཚོས་མཆོད་རྫས་ལྷ་ཆུང་ཆུང་དེ་ཚོར་འབུལ་གྱིན་
ཡོད། འོན་ཀྱང་ཁོ་ཚོས་བསྒྲུབ་མི་ཐུབ་ཅིང་ལྷ་གཞན་ལ་ཡང་བརྟེན་ས་མེད་པའི་སྐབས་
སུ། ང་ཚོས་བྱ་ཧྲུའུ་ཁ་ལ་རེ་ཞུ་ཞུས་ཆོག འདི་ལྟར་བྱས་ན་འགྲིག་སྟེ། ང་ཚོས་གཡོག་པོ་
བརྒྱུད་ནས་མི་སྣ་ཆེན་པོ་ཞིག་ལ་བཅར་དགོས། འོན་ཀྱང་ཁོའི་གཡོག་པོས་ང་ཚོར་རོགས་
རམ་བྱེད་མི་ཐུབ་ཚེ། ང་ཚོས་མགོ་ཁུངས་ནས་རེ་བ་བཙལ་དགོས། ཕར་བལྟས་ན་ང་ཚོས་
ལྷ་ཆུང་ཆུང་དེ་ཚོར་བརྩི་མཐོང་ཆེན་པོ་བྱེད་ཀྱི་ཡོད་པ་དང་འདྲ་ཡང་། དོན་དངོས་ནི་དེ་
འདྲ་ཞིག་གཏན་ནས་མ་རེད། ང་ཚོས་ཁོ་ཚོར་དཀའ་ལས་མང་ཙམ་གཏོད་པ་ནི། ཁོ་ཚོའི་
བདག་པོ་ལ་དཀའ་ལས་ཉུང་ཙམ་གཏོད་པའི་ཆེད་དུ་ཡིན། ང་ཚོའི་མེས་པོ་ཚང་མས་བྱ་
ཧྲུའུ་ཁ་ནི་ལྷ་ཚོགས་ཀྱི་ལྷ་ཡིན་པ་ཤེས་ཀྱི་ཡོད། དེ་བས་རྟག་པར་ཕྲུ་གུར་བྱ་ཧྲུའུ་ཁ་ཞེས་
འདོགས་ཀྱིན་ཡོད། བྱ་ཧྲུའུ་ཁ་ནི་བླ་ན་མེད་པའི་དོན་ཡིན།”
“ཁྱོད་ཀྱིས་སྤྲོ་སྣང་ལྡན་པའི་དོན་ཞིག་བཤད་བྱུང་།” པུའུ་ལང་གིས “ཁྱོད་ཚོ་བྱ་
ཧྲུའུ་ཁ་ལ་སྐྲག་གི་འདུག ང་ཚོའི་ཆོས་ལུགས་ནང་དུ་བྱ་ཧྲུའུ་ཁ་ནི་བྱམས་ལྡན་གྱི་ཨ་
ཕ་ཞིག་ཡིན། ཁོའི་བསམ་དོན་ལྟར་དུ་བྱ་བ་བསྒྲུབ་ན། ཁོ་ལ་སྐྲག་དགོས་དོན་མེད”
ཅེས་བཤད།
“འོན་ཀྱང་ང་ཚོས་ཁོའི་བསམ་དོན་ལྟར་ལས་ཀ་མི་བྱེད་པའི་སྐབས་སུ། ང་ཚོ་ཁོ་ལ་
སྐྲག་ན་འགྲིག” ཨ་ཁོན་ནས “སུ་ཞིག་གིས་ཀྱང་ཁོའི་བསམ་དོན་ཅི་ཡིན་པ་བཤད་ཐུབ་
བམ། ཁོའི་བསམ་ཚུལ་ནི་ཧ་ཅང་རླབས་ཆེན་ཞིག་ཡིན་པས། ང་ཚོས་ཤེས་ཐུབ་པ་ཞིག་མ་
རེད” ཟེར།
པུའུ་ལང་གིས་འདི་ལྟར་རུས་རྒྱུད་འདིའི་ཆོས་ལུགས་སྐོར་གྱི་དོན་དག་མང་པོ་ཞིག་
ལ་རྒྱུས་ལོན་བྱུང་། ཁོས་རྒྱུ་མཚན་དེའི་ཐོག་ནས་སྡོམ་ཚིག་ཅིག་རྙེད་པ་ནི། ཆོས་ལུགས་
འདིའི་རིགས་ལ་དྲང་ཕྱོགས་ནས་ཕར་རྒོལ་བྱས་ན་ཕན་ཐོགས་གང་ཡང་མེད། དེ་བས།
ཁོས་ཝུའུ་མུའུ་ཨོ་ཧྥེ་ཡ་རུ་སློབ་གྲྭ་ཞིག་དང་སྨན་ཁང་ཆུང་ཆུང་ཞིག་བཙུགས་ཤིང་། ཁྱིམ་
ཚང་རེ་རེར་དངོས་སུ་ཕྱིན་ཏེ་མི་རྣམས་ལ་བྱིས་པ་ཁོའི་སློབ་གྲྭར་སྐྱེལ་བའི་རེ་ཞུ་བྱས།
དང་ཐོག་མི་རྣམས་ཀྱིས་བྲན་གཡོག་མ་གཏོགས་སྐྱེལ་འདོད་མེད་ལ། མཚམས་རེར་ཅི་
དང་གང་ཡང་མི་ནུས་པའི་ཕྲུ་གུ་སྐྱེལ་གྱི་ཡོད། པུའུ་ལང་གིས་མི་རྣམས་ལ་རེ་ཞུ་འབུལ་
བ་དང་། མི་རྣམས་དང་མཉམ་དུ་རྩོད་པ་བྱས་ཤིང་ཁོ་ཚོར་འབྱུང་འགྱུར་གྱི་འཕེལ་ཕྱོགས་
ཀྱི་ལུང་སྟོན་གནང་། ཁོས་མ་འོངས་པའི་རུས་རྒྱུད་ཀྱི་གཙོ་འཛིན་ནི་ཡི་གེ་འབྲི་ཀློག་ཤེས་
མཁན་ཞིག་ཡིན་པ་ལྡོག་ཐབས་མེད་ཅེས་བཤད། ཝུའུ་མུའུ་ཨོ་ཧྥེ་ཡ་པས་གལ་ཏེ་ཁོ་ཚོའི་
བྱིས་པ་སློབ་གྲྭར་མ་བསྐྱལ་ཚེ། དེས་ན་ཕྱི་ནས་ཡོང་བའི་མིས་དབང་བསྒྱུར་དགོས། ཁོ་ཚོས་
ཤེས་དགོས་པ་ཞིག་ནི་ས་གནས་དེ་གའི་ཁྲིམས་རའི་ནང་གི་གནས་ཚུལ་དེ་འདྲ་རང་རེད།
ཆོས་ཁང་མངའ་ཁུལ་གྱི་སྲིད་འཛིན་དཔོན་པོའི་མཐའ་སྐོར་དུ་མི་དཀར་གྱི་སྐད་ཆ་ཤེས་
པའི་ཕྱི་ཡོང་པ་ཏག་ཏག་ཡིན། དེའི་ནང་ནས་མང་ཆེ་བ་ནི་མི་དཀར་ཆེས་ཐོག་མར་སླེབས་
སའི་གཙང་འགྲམ་གྱི་ཐག་རིང་གི་ཝུའུ་མུའུ་ལུའུ་གྲོང་རྡལ་ནས་ཡོང་བ་རེད།
སྐུ་ཞབས་པུའུ་ལང་གི་སྐད་ཆས་གཞི་ནས་ནུས་པ་ཐོན་སོང་། མི་སྔར་བས་མང་པོ་
ཞིག་ཁོའི་སློབ་གྲྭར་སློབ་སྦྱོང་བྱེད་དུ་སླེབས། ཁོས་ད་དུང་ཁོ་ཚོར་འོག་འཇུག་དང་ལག་
ཕྱིས་སོགས་ཀྱི་བྱ་དགའ་གནང་། སློབ་སྦྱོང་བྱེད་དུ་ཡོང་མཁན་ཚང་མ་ན་གཞོན་རྐྱང་
རྐྱང་མིན། ཁ་ཤས་ཤིག་ལོ་སུམ་ཅུར་སླེབས་ཡོད་པའམ་དེ་ལས་ཀྱང་ཆེ་བའང་ཡོད། ཁོ་ཚོ་
ཞོགས་པར་ཞིང་ནང་དུ་སོང་ནས་ལས་ཀ་ལས་པ་དང་། ཕྱི་དྲོ་སློབ་གྲྭར་ཡོང་ནས་སློབ་སྦྱོང་
བྱེད། ཅང་མ་འགོར་བར། མི་རྣམས་ཀྱིས་མི་རྒྱུད་དཀར་པོའི་སྨན་ལ་ནུས་པ་བླ་ལྷག་ལྡན་
ཞེས་སྒྲོག་མགོ་བརྩམས། སྐུ་ཞབས་པུའུ་ལང་གི་སློབ་གྲྭར་ཡང་ཕན་ཐོགས་ཆེན་པོ་ཡོད་
དེ། མི་ཞིག་སློབ་གྲྭའི་ནང་དུ་ཟླ་བ་ཁ་ཤས་བསྡད་ཚེ་ཁྲིམས་སའི་ཞབས་གཡོག་གི་འགན་
འཁུར་བའི་ཐོབ་ཐང་ཡོད་པ་དང་། ཐ་ན་ཁྲིམས་སའི་ཧྲུའུ་ཅིའི་འགན་ཡང་བྱེད་ཐུབ་ཀྱི་
ཡོད་ལ། སློབ་གྲྭའི་ནང་དུ་བསྡད་ནས་ཡུན་རིང་འགོར་བའི་མི་ད་དུང་དགེ་རྒན་བྱེད་ཐུབ།
ཝུའུ་མུའུ་ཨོ་ཧྥེ་ཡའི་སོ་ནམ་པ་རྣམས་དཀོན་མཆོག་གི་རྒུན་འབྲུམ་ར་བའི་ནང་དུ་སླེབས།
ཉེ་འཁོར་གྱི་སྡེ་བའི་ནང་དུ་ཆོས་ཁང་གསར་བ་འགའ་བཞེངས་པ་དང་། དེའི་མཐའ་རུ་
སློབ་གྲྭ་གསར་བ་འགའ་བསྐྲུན། དང་ཐོག་ནས་ཆོས་ལུགས་དང་སློབ་གསོ་གཉིས་ནི་ལག་
གདང་སྦྲེལ་ཏེ་མདུན་དུ་བསྐྱོད་པ་རེད།
སྐུ་ཞབས་པུའུ་ལང་གི་ཆོས་སྤེལ་ཚོགས་པའི་སྟོབས་ཤུགས་ཉིན་རེ་ལས་ཉིན་རེར་ཇེ་
ཆེར་འགྲོ་བཞིན་ཡོད་ཅིང་། དེ་ནི་སྲིད་འཛིན་ལས་ཁུངས་གསར་བ་དང་འབྲེལ་བ་ཡོད་
པས། དེར་སྤྱི་ཚོགས་ཀྱི་གོ་གནས་གསར་བ་ཐོབ་ཡོད། འོན་ཀྱང་སྐུ་ཞབས་པུའུ་ལང་རང་
ཉིད་ཀྱི་ལུས་པོའི་བདེ་ཐང་ཇེ་ངན་ནས་ཇེ་ངན་དུ་གྱུར། དང་ཐོག་ཁོས་ལུས་ཕུང་གིས་
བཏང་བའི་ཉེན་བརྡ་དེ་དག་ལ་ཁ་ཡ་མ་བྱས། འོན་ཀྱང་ནད་ཇེ་ལྕི་ནས་ཇེ་ལྕིར་སོང་བས།
ཁོ་ད་གཟོད་སེམས་ཕམ་བཞིན་ཁོའི་དད་ལྡན་དག་མི་བསྐྱུར་ཐབས་མེད་བྱུང་།
ཨོ་གུང་ཁ་ཝོ་ཕྱིར་ཝུའུ་མུའུ་ཨོ་ཧྥེ་ཡར་ལོག་རྗེས་ཀྱི་ཆར་དུས་དང་པོར་སྐུ་ཞབས་
པུའུ་ལང་ཕྱིར་རང་གི་རྒྱལ་ཁབ་ཏུ་ལོག་སོང་། ཟླ་བ་ལྔའི་སྔོན་ནས། ཆོས་སྤེལ་མཁན་གྱིས་
ཨོ་གུང་ཁ་ཝོ་ཕྱིར་ལོག་པ་ཐོས་རྗེས་འཕྲལ་དུ་འཚམས་འདྲིར་ཕེབས། ཁོས་སྔོན་ཏག་ཏག་
ལ་ཨོ་གུང་ཁ་ཝོ་ཡི་བུ་ཨེན་ཝོ་དབྱི་ཨེ་སྟེ་ད་ལྟ་ཨེ་ས་ཁེ་ཞེས་འབོད་པ་དེ་ཝུའུ་མུའུ་ལུའུ་
དགེ་འོས་སློབ་གྲྭ་རུ་བསྐྱལ། ཁོང་གི་བསམ་པར་ཨོ་གུང་ཁ་ཝོ་ཡིས་གནས་ཚུལ་དེ་ཐོས་ཚེ་
དགའ་ངེས་ཡིན་སྙམ། བསམ་ཡུལ་ལས་འདས་པ་ཞིག་ལ་ཨོ་གུང་ཁ་ཝོ་ཡིས་ཁོ་ཕྱིར་བདས་
པ་མ་ཟད། འཇིགས་སྣང་བསྐུལ་ནས་བཤད་རྒྱུར། གལ་ཏེ་ཁྱོད་ཡང་བསྐྱར་ངའི་སྒོ་རའི་
ནང་དུ་འཛུལ་ཕོད་ན། བཀྱགས་ནས་འཁྱེར་བར་སྒུགས་སྡོད།
ཨོ་གུང་ཁ་ཝོ་ཕྱིར་ལོག་པ་དེ་ཁོས་དང་ཐོག་རེ་བ་བྱས་པ་ལྟར་གྱི་གྲག་འགུལ་ཆེན་
པོ་མ་བྱུང་། སྔར་དྲན་པ་ལྟར། ཁོའི་མཛེས་སྡུག་ལྡན་པའི་བུ་མོ་གཉིས་ཀྱིས་གཉེན་སློང་
མཁན་རྣམས་ལ་སྤྲོ་བ་ཆེན་པོ་བསླངས། རིང་བོ་མ་འགོར་བར་མི་མང་པོ་གཉེན་སློང་དུ་
སླེབས། འོན་ཀྱང་དེ་ལས་གཞན། ཝུའུ་མུའུ་ཨོ་ཧྥེ་ཡ་པ་རྣམས་ཀྱིས་འཐབ་འཛིང་པ་དེ་
ཕྱིར་ལོག་པར་དམིགས་བཀར་གྱི་དོ་སྣང་ཆེར་མ་བྱས། ཁོའི་ཡུལ་གྱར་གྱི་ལོ་ཟླའི་ནང་།
ཝུའུ་མུའུ་ཨོ་ཧྥེ་ཡར་གཏིང་ཟབ་པའི་འགྱུར་ལྡོག་བྱུང་སྟེ་ཁོས་ཕལ་ཆེར་ངོ་མི་ཟིན་པའི་
ཚད་དུ་སླེབས་འདུག མི་རྣམས་ཀྱིས་མིག་གིས་བལྟ་ས་དང་བསམ་བློ་གཏོང་ས་ཚང་མ་
ཆོས་ལུགས་གསར་བ་དང་། སྲིད་གཞུང་གསར་བ། ཚོང་ཁང་གསར་བ་བཅས་དང་འབྲལ་
ཐབས་མེད། མི་མང་པོ་ཞིག་གིས་སྔར་བཞིན་བྱ་དངོས་གསར་བ་དེ་དག་ནི་ནག་ཉེས་ཡིན་
པར་བསམས་མོད། འོན་ཀྱང་ཐ་ན་ཁོ་ཚོས་ཀྱང་བྱ་བ་གཞན་དག་གླེང་བའམ་ཡང་ན་ཁ་ཡ་
མི་བྱེད་པས། ཨོ་གུང་ཁ་ཝོ་ཕྱིར་ལོག་པར་དེ་བས་ཀྱང་ཁ་ཡ་མི་བྱེད།
དེར་མ་ཟད་ལོ་དེ་ད་དུང་ཤིན་ཏུ་སྟབས་མི་འགྲིག་པ་ཞིག་རེད། གལ་སྲིད་ཨོ་གུང་
ཁ་ཝོ་ཡི་དེ་སྔའི་འཆར་གཞི་ལྟར་ན། ཁོ་ཕྱིར་ཡོང་མ་ཐག་ཁོའི་བུ་གཉིས་ལ་མེས་པོའི་གོ་
གནས་ཐོབ་ཏུ་འཇུག་རྒྱུ་དེ་ཡིན། དེ་ལྟར་བྱུང་ཚེ་མི་རྣམས་ཀྱིས་ཡིད་སྨོན་བྱེད་ཀྱང་སྲིད།
འོན་ཀྱང་གོ་གནས་དེ་རིགས་ཐོབ་པའི་མཛད་སྒོ་ནི་ཝུའུ་མུའུ་ཨོ་ཧྥེ་ཡ་རུ་ལོ་གསུམ་རེའི་
ནང་ད་གཟོད་ཐེངས་རེར་སྤེལ་བཞིན་ཡོད་ལ། ཐེངས་རྗེས་མའི་མཛད་སྒོ་བསླེབ་རག་བར་
དུ་ཁོས་ད་དུང་ལོ་གཉིས་ཙམ་ལ་བསྒུག་དགོས།
ཨོ་གུང་ཁ་ཝོ་སེམས་པ་ཧ་ཅང་སྐྱོ་བྱུང་། ཁོ་རང་གཅིག་པུའི་ཆེད་དུ་སྐྱོ་བ་ཙམ་མ་ཡིན་
པར། ད་དུང་རིགས་རྒྱུད་ཧྲིལ་བོའི་དོན་དུ་ཡང་སེམས་སྡུག་བྱེད་བཞིན་ཡོད། ཁོས་རུས་རྒྱུད་
རྒུད་པའི་གཡང་དུ་ལྷུང་བཞིན་པ་མཐོང་བས། ཁོ་ཝུའུ་མུའུ་ཨོ་ཧྥེ་ཡའི་སྔར་གྱི་དཔའ་ངར་
ལྡན་ཞིང་འཐབ་ལ་མཁས་པའི་སྐྱེས་པ་ཚོའི་དོན་དུ་སེམས་སྡུག་པ་དང་། ཁོ་ཚོ་ནི་ཅི་ཡིན་
འདི་ཡིན་མེད་པར་བུད་མེད་ཅིག་དང་འདྲ་བར་ཉམ་ཆུང་ཞིག་ཏུ་གྱུར་སོང་སྙམ།

༢༢
པུའུ་ལང་གི་རྒྱུན་འཛིན་པའི་ཡེ་ཤུའི་ཆོས་སྤེལ་མཁན་ཀྲན་མུའུ་སི་ཧྲི་སྨི་སི་རིགས་
གཞན་དུ་གཏོགས། ཁོས་པུའུ་ལང་གི་འོས་མེད་བསྟུན་ཐབས་ཀྱི་སྲིད་ཇུས་ལ་མངོན་
བསྒྲགས་ཀྱིས་སུན་འབྱིན་བྱས། ཁོས་བྱ་དངོས་ཅི་ཞིག་ཡིན་རུང་དཀར་ནག་གི་དབྱེ་བ་
གསལ་བོར་འབྱེད་ཅིང་། ནག་པོ་ནི་ནག་ཉེས་ལ་ལྟ་བ་རེད། ཁོས་འཛམ་གླིང་ནི་གཡུལ་
ས་ཞིག་ཏུ་བརྩིས་ཡོད་ཅིང་། གཡུལ་ས་དེ་རུ་འོད་སྟོང་འཕྲོ་བའི་བྱིས་པ་དང་མུན་ནག་གི་
རྗེས་རབས་པ་གཉིས་ཀྱིས་ཁྱོད་ཤི་ང་གསོན་གྱི་འཐབ་འཛིང་བྱ་དགོས། ཁོས་ཆོས་སྤེལ་
སྐབས་ལུག་དང་ར་མ་དང་གྲོ་དང་སྙེ་མ་སོགས་ཀྱི་སྐོར་བཤད། ཁོས་པ་ལེ་ཡི་སྔོན་ཤེས་པ་
གཞན་གྱིས་གསོད་དགོས་པར་ཡིད་ཆེས་བྱེད། སྐུ་ཞབས་ཧྲི་སྨི་སི་དད་ལྡན་མང་ཚོགས་
མང་པོ་ཞིག་གིས་ཕྱོགས་གསུམ་ཕུང་གཅིག་ཅན་དང་ལྷ་ཟས་ཀྱི་གནད་དོན་སྐོར་ནས་ཅི་
ཡང་མི་ཤེས་པར་སུན་སྣང་ཆེན་པོ་སྐྱེས་ཤིང་། འདིས་ཁོ་ཚོ་ནི་རྡོ་གསེང་དུ་བཏབ་པའི་
ས་བོན་ཡིན་པ་གསལ་བཤད་བྱས་འདུག སྐུ་ཞབས་པུའུ་ལང་གིས་གྲངས་འབོར་ལས་
བཤད་ཀྱི་མི་འདུག ཁོས་སྤྱིར་ན་དཀོན་མཆོག་གི་རྒྱལ་ཁོངས་སུ་མི་གྲངས་ལ་བརྟེན་
པ་ཞིག་མིན་པར། གྲངས་འབོར་ཉུང་བའི་གལ་ཆེན་རང་བཞིན་ནན་གྱིས་བཤད་པ་ཤེས་
འོས། ལམ་ནི་གུ་དོག་ཅིང་མི་ནི་ཉུང་། བླ་ན་མེད་པའི་ལྷ་ཁང་གི་ག་ས་གང་དུ་སོ་སོས་དད
མོས་བྱེད་པའི་སྐུ་འདྲ་ཡིས་བཀང་ཞིང་། དད་ལྡན་མང་ཚོགས་ཀྱིས་དེར་འུར་འུར་ཟིང་
ཟིང་གིས་མཇལ་ཁ་ཞུ་བ་དང་གསོལ་བ་འདེབས་བཞིན་མཆི། དད་མོས་དང་དད་མོས་གང་
སར་བྱེད་པ་དང་། འདི་ནི་འབྱུང་འགྱུར་གྱི་གནོད་འཚེ་ཟམ་མི་ཆད་པའི་གླེན་རྟགས་ངོ་མ་
ཞིག་རེད། ང་ཚོའི་མགོན་སྐྱོབ་ཀྱིས་ཚེ་གང་བོར་ལྕག་ཐེངས་གཅིག་མ་གཏོགས་བེད་སྤྱོད་
བཏང་མྱོང་མེད་དེ། ཐེངས་གཅིག་པོ་དེས་མི་ཚོགས་ཁོའི་ཆོས་ཁང་ལས་ཕྱིར་ཕུད་པ་རེད།
སྐུ་ཞབས་ཧྲི་སྨི་སི་ཝུའུ་མུའུ་ཨོ་ཧྥེ་ཡར་སླེབས་ནས་གཟའ་འཁོར་ཁ་ཤས་ལས་མ་
འགོར་མོད། ཁོས་ཆང་དམ་རྙིང་པའི་ནང་ཆང་གསར་བ་བླུགས་པའི་ན་གཞོན་བུད་མེད་
ཅིག་ཆོས་ཁང་ནས་ཕྱིར་སྐྲོད་བཏང་། རྒྱུ་མཚན་ནི་མོས་ཆོས་ལོག་པའི་ཁྱོ་གར་མོའི་ཤི་ཟིན་
པའི་བྱིས་པའི་བེམ་པོ་གཤགས་པར་ཆོག་མཆན་གནང་བས་རེད། ཁོ་ཚོས་བྱིས་པ་དེ་ཤི་
རྗེས་སླར་ཡང་ཨ་མའི་བུ་སྣོད་དུ་འཛུལ་ཏེ་མོར་མནར་གཅོད་གཏོང་གིན་ཡོད་པར་བཤད།
དེ་ལྟ་བུའི་གདུག་རྩུབ་ཆེ་བའི་ཤི་གསོན་ཡང་དང་བསྐྱར་དུ་ཐེངས་བཞི་ལ་བྱུང་བ་རེད།
བེམ་རོ་གཤགས་པའི་ལས་དེ་ཡང་མ་གཞི་ཁོ་རང་བསྐྱར་དུ་ཨ་མའི་བུ་སྣོད་དུ་མི་འཛུལ་
བའི་ཆེད་རེད།
སྐུ་ཞབས་ཧྲི་སྨི་སི་ཡིས་དོན་དེ་ཐོས་རྗེས་ཁོང་ཁྲོ་ཆེན་པོ་ལངས། ཐ་ན་ལྷག་བསམ་
ཅན་གྱི་དད་ལྡན་པ་ཁ་ཤས་ཀྱིས་ཀྱང་ཁས་ལེན་གྱིན་ཡོད་ལ། ཕྲུ་གུ་ཁ་ཤས་ནི་བསམ་ངན་
ཐ་ཤལ་ཡིན་པས། བེམ་པོ་གཤགས་ལས་བྱས་ཀྱང་མི་སྐྲག་པར། རྨ་ཁ་དང་བཅས་ཕྱིར་ལོག་
གི་རེད་ཅེས་བཤད་ཀྱི་ཡོད། སྐུ་ཞབས་ཧྲི་སྨི་སི་ནི་དོན་དེར་གཏན་ནས་ཡིད་མི་ཆེས་ཤིང་།
ཁོས་གཏམ་རྒྱུད་དེ་ནི་གདོན་འདྲེ་ཡིས་མི་ཡུལ་དུ་ཁྱབ་སྤེལ་བྱས་པ་ཞིག་ཡིན་ཞིང་། དེ་ནི་
མི་རྣམས་ལོག་ལམ་དུ་འཁྲིད་རྒྱུའི་ཆེད་དུ་ཡིན་པར་བཤད་ལ། གཏམ་རྒྱུད་དེར་ཡིད་ཆེས་
པའི་མི་རྣམས་ནི་མགོན་སྐྱོབ་ཀྱི་ཅོག་ཙེའི་འགྲམ་དུ་སྡོད་མི་འོས་པར་ཡིད་ཆེས་བྱེད།
ཝུའུ་མུའུ་ཨོ་ཧྥེ་ཡ་རུ་འདི་ལྟ་བུའི་ངག་རྒྱུན་ཞིག་ཡོད་དེ། མི་ཞིག་གིས་ཇི་ལྟར་ཞབས་
བྲོ་འཁྲབ་ན། རྔ་རྡུང་མཁན་གྱིས་ཁོ་ལ་དེ་ལྟར་རྔ་བརྡུངས་པ་རེད་ཟེར། སྐུ་ཞབས་ཧྲི་སྨི་
སི་ཡིས་ཁོང་ཁྲོ་དང་བཅས་ཞབས་བྲོའི་སྟངས་སྟབས་བསྒྱུར་བ་ན། རྔ་སྒྲ་ཡང་དེ་བཞིན་
དུ་ཁོང་ཁྲོ་ལངས་བྱུང་། དེ་སྔ་སྐུ་ཞབས་པུའུ་ལང་གི་ཚོད་འཛིན་འོག་རང་དབང་གི་ཚོར་
བ་ཞིག་མི་འདུག་སྙམ་པའི་དད་ལྡན་པ་དག་ནི། ད་ལྟ་སྐུ་ཞབས་ཧྲི་སྨི་སིའི་མདུན་དུ་ཡོད་
པའི་འཇོན་ཐང་ཅན་དུ་གྱུར་ཡོད། དེའི་ནང་གི་གཅིག་ནི་ལྷ་སྦྲུལ་མཆོད་པའི་བུ་ཨེ་ནོ་ཁེ་
ཡིན་ལ། མི་རྣམས་ཀྱིས་ཁོས་སྔོན་ཆད་སྦྲུལ་ཞིག་བསད་དེ་ཟོས་སོང་བར་ཡིད་ཆེས་བྱེད་
ཀྱིན་ཡོད། ཨེ་ནོ་ཁེ་ཡིས་ཆོས་ལུགས་གསར་བར་སྐུ་ཞབས་པུའུ་ལང་ལས་ཀྱང་ལྷག་བསམ་
རྣམ་དག་གིས་འཇུག་གིན་ཡོད་པ་འདྲ་སྟེ། གྲོང་མིས་ཁོ་རང་གླེང་སྐབས་ཚང་མས་ཤ་
ཁྲག་གི་འབྲེལ་བ་མེད་པའི་མི་ཞིག་ཤི་བོའི་ཁྱིམ་མི་ལས་ཀྱང་ངུ་བཤུམ་ཆེན་པོ་བྱེད་ཀྱིན་
འདུག་ཟེར།
ཨེ་ནོ་ཁེ་ནི་གཟུགས་བོངས་ཆུང་ཞིང་སྐམ་ཞིང་རིད་པ་ཞིག་ཡིན་ལ། ཉིན་གང་བོར་
ཅི་ཞིག་གི་རྗེས་ཆོད་དགོས་པ་ལྟར་བྲེལ་འཚུབ་ཀྱིས་ཁེངས་འདུག ཁོའི་རྐང་པ་ནི་ཐུང་
ཞིང་སྦོམ་པ་དང་། ལངས་ནས་སྡོད་པ་དང་ཡང་ན་འགྲོ་བའི་སྐབས་སུ་རྐང་པའི་ཕྱི་རྟིང་ནི་
ནམ་ཡང་གཤིབས་ཡོད་པ་དང་། རྐང་མཐིལ་སོ་སོར་ཡོད་དེ། རྐང་པ་གཉིས་ཀ་ནི་འཛིང་
རེས་རྒྱག་པ་དང་འདྲ་བར་སོ་སོའི་ལམ་དུ་བགྲོད་པ་དང་མཚུངས། ཨེ་ནོ་ཁེ་ཡི་གཟུགས་
བོངས་ཆུང་ནའང་སེམས་ཤུགས་ནི་ཧ་ཅང་ཆེ་སྟེ། གཞན་ལ་ཁ་འཛིང་བྱེད་པ་མིན་ན་རྡུང་
རེས་རྒྱག་པ་རེད། གཟའ་ཉི་མའི་ཆོས་བཤད་ཉིན་མོ་ནི་ཁོ་ལ་མཚོན་ན་ཆེད་དུ་ཁོ་རང་
དང་བསམ་འཆར་མི་མཐུན་པའི་མི་རྣམས་ལ་ཁ་ཏ་སློབ་གསོ་གཏོང་བའི་ཉིན་མོར་གཏན་
ཁེལ་བྱས་པ་དང་འདྲ། གལ་ཏེ་ཁོའི་འགྲམ་དུ་སྡོད་པའི་མི་ནི་ཏག་ཏག་དེ་ལྟ་བུ་ཞིག་ཡིན་
ཚེ། ཁོས་མཚམས་མཚམས་སུ་མི་དེར་མིག་མདངས་སྟོན་ངེས་ཤིང་། “ངས་སྔ་མོ་ནས་
ཁྱོད་ལ་བཤད་མྱོང་ཡོད” ཟེར་བ་དང་མཚུངས། སྐུ་ཞབས་པུའུ་ལང་སོང་རྗེས་སུ། ཆོས་
ཚོགས་དང་རུས་རྒྱུད་བར་གྱི་འཁོན་འཛིང་ཇེ་ཟབ་ནས་ཇེ་ཟབ་ཏུ་ཕྱིན་ཏེ། མཇུག་མཐར་
ཕན་ཚུན་བར་འཁོན་འཛིང་ཆེན་པོ་སློང་མཁན་ཡང་ཨེ་ནོ་ཁེ་ཡིན་པ་རེད།
འཁོན་འཛིང་དེ་ནི་ལོ་རེར་ཐེངས་རེ་སྤེལ་བའི་ས་མཆོད་མཛད་སྒོའི་སྟེང་བྱུང་བ་རེད།
མཛད་སྒོ་དེ་སྤེལ་སྐབས། རུས་རྒྱུད་ཁྲོད་ཚེ་ལས་འདས་ཤིང་དུར་སར་སྦས་པའི་ཕ་མེས་ཡང་
མེས་ཀྱི་རྣམ་ཤེས་ཚང་མ་གྲོག་ཚང་གི་ཁུང་བུ་ཆུང་ཆུང་བརྒྱུད་ནས་ཕྱིར་འོང་བར་བཤད།
མི་ཞིག་གིས་བསགས་པའི་ནག་ཉེས་ཆེ་ཤོས་ནི། མི་རྣམས་ཀྱི་མདུན་དུ་ཕ་མེས་ཡང་
མེས་ཀྱི་རྣམ་ཤེས་ཀྱི་ངོ་འབོག་བཤུ་རྒྱུ་དེ་ཡིན་ལ། ཡང་གཅིག་བཤད་ན་སྐད་ཆ་ཁ་ཤས་
བཤད་པ་དང་བྱ་བ་རེ་འགའ་བསྒྲུབས་ནས། ནམ་ཡང་འཛད་མཐའ་མེད་པའི་ཕ་མེས་ཡང་
མེས་ཀྱི་རྣམ་ཤེས་དེ་མགོན་བདག་མེད་པའི་མིའི་མིག་ནང་དུ་དབང་ཟིལ་མེད་པ་ཞིག་ཏུ་
གཏོང་རྒྱུ་དེ་རེད་ལ། ཏག་ཏག་ཨེ་ནོ་ཁེ་ཡིས་ལས་དེ་ལྟ་བུ་ཞིག་བརྩམས་པ་རེད།
ལོ་དེའི་ས་མཆོད་ཉིན་མོ་ནི་ཏག་ཏག་གཟའ་ཉི་མར་འཁེལ་འདུག་པས། གདོང་
འབོག་གྱོན་པའི་རྣམ་ཤེས་ཕྱིར་ཡོང་རྗེས། ཆོས་ཁང་དུ་སོང་ནས་ཕྱག་འཚལ་བའི་བུད་
མེད་ཆོས་དད་པ་ཁ་ཤས་ཕྱིར་ཡུལ་ལ་ལོག་མ་ཐུབ་པ་རེད། ཁོ་ཚོའི་ཁྱོ་ག་རྣམས་ཀྱིས་ཕ་
མེས་ཡང་མེས་ཚོའི་རྣམ་ཤེས་རེ་ཞིག་ཕྱིར་བསྣུར་ནས་མོ་རང་ཚོ་འགྲོ་རུ་འཇུག་པའི་རེ་
བ་ཞུས། ཕ་མེས་ཡང་མེས་ཚོའི་རྣམ་ཤེས་ཀྱིས་དེ་ལྟར་བྱ་རྒྱུར་འཐད་པ་བྱུང་ནས་ལམ་ཁ་
འབྱེད་པར་རྩོམ་པའི་སྒང་ལ། ཨེ་ནོ་ཁེ་ཡིས་སྐད་གསང་མཐོན་པོས་ཁོ་ཚོར་ཡེ་ཤུའི་ཆོས་
དད་མཁན་ལ་གཏན་ནས་རེག་མི་ཕོད་ཅེས་བཤད། རྣམ་ཤེས་ཚོ་ཡང་ཕྱིར་ལོག་པ་དང་།
དེའི་ནང་ནས་གཅིག་གིས་དབྱུག་པ་ཐོགས་ཤིང་། དེ་ལྟ་བུའི་དབྱུག་པ་རྣམ་ཤེས་ཚང་མར་
གཅིག་རེ་ཡོད་པར་མ་ཟད། རྟག་པར་ལག་ཏུ་ཐོགས་ཡོད་པ་རེད། དབྱུག་པས་ཨེ་ནོ་ཁེ་ལ་
ཤེད་ཀྱིས་གཞུས་པས། ཨེ་ནོ་ཁེ་མདུན་དུ་མཆོངས་ནས་ཁོའི་གདོང་འབག་བཤུས། རྣམ་
ཤེས་གཞན་རྣམས་མྱུར་དུ་རུབ་འོངས་ནས་ཁྱད་གསོད་ཐེབས་པའི་ཁོ་ཚོའི་རོགས་པ་
འགེབ་སྲུང་བྱས་ཏེ། བུད་མེད་དང་བྱིས་པས་མི་གཙང་བའི་མིག་མདངས་ཀྱིས་བལྟ་བར་
གཡོལ་ཐབས་བྱས། ཨེ་ནོ་ཁེ་ཡིས་མེས་པོ་ཞིག་གི་རྣམ་ཤེས་བསད་པས་ཝུའུ་མུའུ་ཨོ་ཧྥེ་ཡ་
ནི་ཟང་ཟིང་ལང་ལོང་དུ་གྱུར།
ཉིན་དེའི་མཚན་མོར། མེས་པོའི་རྣམ་ཤེས་ཀྱི་ཨ་མས་རུས་རྒྱུད་ཀྱི་མངའ་ཁོངས་
ཡོངས་སུ་བསྐོར་བ་བརྒྱབ་ནས་མོའི་ཆེད་དུ་བསད་པའི་བུ་ཆུང་གི་ཆེད་དུ་ངུ་འབོད་བྱེད།
དེ་ནི་འཇིགས་སྐྲག་གི་མཚན་མོ་ཞིག་རེད། དེ་འདྲའི་ངོ་མཚར་ཆེ་ཞིང་འཇིགས་སུ་རུང་
བའི་སྐད་སྒྲ་ནི། ཝུའུ་མུའུ་ཨོ་ཧྥེ་ཡ་ཡི་ལོ་ན་བགྲེས་པའི་རྒན་པ་རྣམས་ཀྱིས་ཀྱང་ཐོས་མ་
མྱོང་ལ། དུས་དེ་ནས་བཟུང་ཡང་བསྐྱར་ཐོས་ཀྱང་མི་སྲིད། དེ་ནི་རུས་རྒྱུད་ཀྱི་གདོན་འདྲེ་
ཞིག་གིས་མི་རིང་བར་ཆག་སྒོ་ཆེན་པོ་བསླེབས་ཏེ་རུས་རྒྱུད་རྩ་མེད་དུ་འགྲོ་བར་ངུ་འབོད་
བྱེད་པ་དང་མཚུངས། ཉིན་གཉིས་པར་ཝུའུ་མུའུ་ཨོ་ཧྥེ་ཡ་ཡི་གདོང་འབག་གྱོན་པའི་མེས་
པོའི་རྣམ་ཤེས་ཡོངས་རྫོགས་ཁྲོམ་རར་འཛོམས། ཁོང་ཚོ་ནི་རུས་རྒྱུད་ཀྱི་ཕྱོགས་སོ་སོ་ནས་
འདིར་ཡོང་བ་རེད་ལ། ཐ་ན་ཉེ་འགྲམ་གྱི་གྲོང་ཚོ་ནས་ཡོང་བའང་ཡོད། འཇིགས་སུ་རུང་
བའི་ཨོ་ཐ་ཁ་ཀུའུ་ནི་དབྱི་མོ་ནས་ཡོང་ཞིང་། བྱ་དེ་དཀར་པོ་ཞིག་བཟུང་བའི་ཨེ་ཁ་ཝུན་
སུའུ་ནི་ཝུའུ་ལི་ནས་ཡོང་བ་རེད། འདི་ནི་ཧ་ཅང་འཇིགས་སུ་རུང་བའི་འདུ་འཛོམས་ཤིག་
རེད། བགྲང་ལས་འདས་པའི་རྣམ་ཤེས་ཀྱི་སྐྱོ་སྒྲ་དང་ཁོ་ཚོའི་ལུས་སྟེང་དུ་བཀལ་བའི་དྲིལ་
བུ། ད་དུང་ཡར་རྒྱུག་མར་རྒྱུག་གིས་ཕན་ཚུན་འཚམས་འདྲི་བྱེད་སྐབས་གྲི་རིང་ཕན་ཚུན་
ཐོགས་པའི་སྒྲ་སོགས་ཀྱིས་མི་ཚང་མ་སྐྲག་པར་གྱུར། ཉིན་མོར་ལྷའི་གླང་སྐད་གྲག་པའི་
སྒྲ་ནི་མི་རྣམས་ཀྱི་དྲན་པའི་ཁྲོད་ཐེངས་དང་པོ་ཡིན་སྲིད།
ཁོང་ཁྲོ་འབར་བའི་དཔུང་ཁག་ཚོང་ར་ནས་མགོ་བརྩམས་ཏེ། ཨེ་ནོ་ཁེའི་ཁྱིམ་གྱི་
ཕྱོགས་སུ་བསྐྱོད། རུས་རྒྱུད་ཀྱི་རྒན་རབས་པ་ཚོའི་ཁྲོད་དུ་ཡང་མི་ཁ་ཤས་ཀྱིས་སྔགས་
ཡིག་གི་སྲུང་འཁོར་སོགས་དངོས་རྫས་ཁྱེར་ཞིང་། ཁོ་ཚོའི་རྗེས་སུ་འབྲངས་ནས་མཉམ་དུ་
སྐྱོད་ཀྱིན་འདུག དེ་ཚོ་ཚང་མ་ནི་འདྲེ་སྨན་བཀོལ་ཤེས་པའི་མི་རེད། སྤྱིར་བཏང་གི་ཕོ་
མོ་ཕལ་བ་རྣམས་ལ་མཚོན་ན། སེམས་ཆུང་ངང་རང་ཉིད་ཀྱི་སྤྱིལ་བུའི་ནང་དུ་གབ་ནས་
འདུག་དགོས།
སྔུན་དགོང་མོར། ཡེ་ཤུ་ཆོས་ལུགས་པའི་དབུ་ཁྲིད་རྣམས་ཀྱིས་སྐུ་ཞབས་ཧྲི་སྨི་སིའི་
ཁྱིམ་དུ་ཚོགས་འདུ་ཞིག་བསྡུས། ཁོ་ཚོས་ཕྱོགས་གཅིག་ནས་གྲོས་བསྡུར་བྱེད་ཅིང་། ཕྱོགས་
གཅིག་ནས་མེས་པོའི་རྣམ་ཤེས་ཀྱི་ཨ་མ་མོའི་བྱིས་པའི་དོན་དུ་ངུ་བའི་སྒྲར་མཉན། ལུས་
ཀྱི་བ་སྤུ་གཟེངས་པར་བྱེད་པའི་སྐད་སྒྲས་སྐུ་ཞབས་ཧྲི་སྨི་སི་ཡང་དངངས་པར་བྱས་ཤིང་།
ཁོའི་གདོང་དུ་ཐེངས་དང་པོར་སྐྲག་ཉམས་མངོན།
“ཁོ་ཚོས་ཅི་ཞིག་བྱ་རྩིས་ཡིན་ནམ།” ཁོས་དེ་ལྟར་དྲིས། མི་གཅིག་གིས་ཀྱང་མི་
ཤེས། རྒྱུ་མཚན་ནི་སྔོན་ཆད་དོན་དག་འདིའི་རིགས་གཏན་ནས་བྱུང་མ་མྱོང་། སྐུ་ཞབས་
ཧྲི་སྨི་སི་ཡིས་མི་མངགས་ནས་ཆོས་ཁང་གི་སྲིད་འཛིན་དཔོན་པོ་དང་ཁོའི་ཞབས་གཡོག་
བོས། འོན་ཀྱང་ཁོ་ཚོ་ཁ་ཉིན་ཏག་ཏག་གཞན་ལ་བུད་སོང་།
“དོན་དག་གཅིག་ཧ་ཅང་གསལ་པོ་རེད།” སྐུ་ཞབས་ཧྲི་སྨི་སིས “ང་ཚོས་ཁོ་
ཚོར་དྲག་ཤུགས་ཀྱིས་ཁ་གཏད་འཇལ་མི་རུང་། དཀོན་མཆོག་ནི་ང་ཚོའི་སྟོབས་ཤུགས་
ཡིན” ཞེས་བཤད་པ་ན། ཚང་མས་པུས་མོ་སར་བཙུགས་ནས་དཀོན་མཆོག་གིས་སྐྱོབ་
པར་སྨོན་ལམ་འདེབས་ཀྱིན་འདུག
“དཀོན་མཆོག་ལགས། ཁྱོད་ཀྱིས་རང་གི་བུ་ཕྲུག་སྐྱོབ་རོགས།” ཧྲི་སྨི་སིས་སྐད་
ཅོར་བརྒྱབ།
“དེར་མ་ཟད་ཁྱེད་ཀྱི་ཐོན་ལས་གནང་རོགས།” གཞན་རྣམས་ཀྱིས་དེ་ལྟར་བསྒྲགས།
ཁོ་ཚོས་སྐུ་ཞབས་ཨེ་ནོ་ཁེ་གནས་སྐབས་སུ་སྐུ་ཞབས་ཧྲི་སྨི་སི་ཡི་ཁྱིམ་ནས་ཉིན་
གཅིག་གཉིས་ལ་གབ་ཏུ་འཇུག་རྒྱུའི་ཐག་བཅད། ཨེ་ནོ་ཁེས་ཐག་གཅོད་དེ་ཐོས་རྗེས་རེ་
བ་སྟོང་ཟད་དུ་གྱུར། ཁོས་མ་གཞི་གླགས་འདིར་བསྟུན་ནས་འཐབ་འཁྲུག་ཐེངས་ཤིག་སློང་
ཐུབ་པར་རེ་བ་འཆང་བཞིན་ཡོད། ཆོས་དད་པ་ཉུང་ཤས་ཤིག་ལའང་ཁོ་དང་འདྲ་བའི་
བསམ་ཚུལ་ཡོད། འོན་ཀྱང་དད་ལྡན་པ་རྣམ་དག་གི་ཁྲོད་དུ། དཔྱོད་ཤེས་ཅན་མང་དུ་ཡོད་
པས། མི་མང་པོ་ཞིག་གི་ཚེ་སྲོག་བསྐྱབས་ཐུབ་སོང་།
མེས་པོའི་རྣམ་ཤེས་ཀྱི་དཔུང་ཁག་ཁོང་ཁྲོ་འབར་བའི་རླུང་འཚུབ་དང་འདྲ་བར་ཨེ་
ནོ་ཁེ་ཚང་གི་ལྷས་རར་སླེབས་པ་དང་། གྲི་དང་མེ་ཡིས་ལྷས་ར་གྱང་ཆག་ཉིལ་ལེར་བསྒྱུར།
གཏོར་བརླག་གཏོང་བའི་སྨྱོ་ཧམ་ཁྲོད་དུ། ཁོ་ཚོ་མུ་མཐུད་དུ་ཆོས་ཁང་གི་ཕྱོགས་སུ་བསྐྱོད།
སྐུ་ཞབས་ཧྲི་སྨི་སི་ཡིས་ཆོས་ཁང་ནང་དུ་གདོང་འབག་གྱོན་པའི་མེས་པོའི་རྣམ་ཤེས་
སླེབས་པ་ཐོས་པ་ན། ལྷོད་འཇགས་ཀྱི་སྒོ་ནས་ཆོས་ཁང་གི་སྒོ་ཁར་སོང་ནས་ལངས་བསྡད།
མེས་པོ་གསུམ་བཞི་ཞིག་གི་རྣམ་ཤེས་ཆོས་ཁང་གི་སྒོ་རའི་ནང་དུ་འབྱོར་སྐབས། ཅུང་མིན་
ན་ཁོ་རང་བྲོས་སོང་། ཁོས་ཨམ་གཙིགས་བསྡམས་ནས་མ་བྲོས་པར་མ་ཟད། ལྡོག་སྟེ་ཆོས་
ཁང་སྒོ་འགྲམ་གྱི་སྐས་རིམ་གཉིས་པར་བབས་ནས། ནང་དུ་འོང་བའི་མེས་པོའི་རྣམ་ཤེས་
ལ་བསུ་བ་བྱས།
མེས་པོ་རྣམས་ཀྱི་རྣམ་ཤེས་གཅིག་རྗེས་གཉིས་མཐུད་དུ་ནང་དུ་འཛུལ་ནས། ཆོས་
ཁང་གི་སྒོ་རའི་མཐའ་སྐོར་གྱི་སྨྱུག་མའི་ར་བར་གྲལ་རིང་པོ་ཞིག་བསྒྲིགས་སོང་། དྲིལ་
བུའི་སིང་སྒྲ་དང་། གྲི་ཕན་ཚུན་ཐོགས་པའི་སྒྲ་སྣ་ཚོགས་ཀྱིས་བར་སྣང་དུ་ཐལ་རྡུལ་དང་
འཇིགས་སུ་རུང་བའི་སྒྲ་ཡིས་ཁེངས་འདུག སྐུ་ཞབས་ཧྲི་སྨི་སི་ཡིས་ལྟག་རྒྱབ་ཏུ་གོམ་སྒྲ་
ཞིག་གྲག་པ་ཐོས། ཁོས་ཁ་ཕྱིར་འཁོར་བ་ན། ཁོའི་ལོ་ཙཱ་པ་ཨོ་ཁ་ཁ་མཐོང་བྱུང་། སྔ་ཉིན་
དགོང་མོར། ཆོས་ཁང་གི་མགོ་གཙོ་གྲོས་ཚོགས་ཐོག་ཨོ་ཁ་ཁས་ཨེ་ནོ་ཁེའི་བྱ་སྤྱོད་ལ་རྒོལ་
གཏམ་དྲག་པོ་བཏང་ཞིང་། ད་ལྟའི་བར་དུའང་། ཁོ་དང་ཁོའི་དགེ་རྒན་བར་སྔར་བཞིན་
སྐྱིད་པོ་ཞིག་ཡོང་གི་མི་འདུག ཨོ་ཁ་ཁས་ཐ་ན་ཨེ་ནོ་ཁེ་ཧྲི་སྨི་སིའི་ཁྱིམ་དུ་གཏན་ནས་
སྦས་མི་རུང་། འདི་ལྟར་བྱས་ན་རུས་རྒྱུད་ཀྱི་འཁོན་འགྲས་ཡེ་ཤུའི་ཆོས་འཆད་མཁན་སྟེང་
ལ་འདྲེན་ངེས་རེད་ཅེས་བཤད། སྐུ་ཞབས་ཧྲི་སྨི་སི་ཡིས་འཕྲལ་མར་རྣོ་ངར་གྱི་ཚིག་གིས་
ཁོ་ལ་དགག་པ་བརྒྱབ། ཕྱི་ཉིན་ཞོགས་པར། ཁོས་དོན་ཅི་ཡིན་ཡང་ཨོ་ཁ་ཁ་བཙལ་ནས་
གྲོས་མ་བྱས། འོན་ཀྱང་ད་ལྟ་ཁོང་ཁྲོ་ལངས་པའི་རྣམ་ཤེས་དེ་དག་ལ་གདོང་གཏོད་སྐབས།
ཨོ་ཁ་ཁ་ཁོའི་ཕྱོགས་ནས་ལངས་ཡོད། སྐུ་ཞབས་ཧྲི་སྨི་སི་ཡིས་ཁོ་ལ་བལྟས་ནས་དགོད་
ཙམ་བྱེད་ཅིང་། འཛུམ་མདངས་ནི་དེ་འདྲའི་ཨུ་ཚུགས་ཀྱིས་ཁེངས་ནའང་། སེམས་གཏིང་
ནས་བཀའ་དྲིན་མཚོན་པ་ཞིག་མངོན་འདུག
མི་དེ་གཉིས་ཀྱི་བློ་ཡུལ་ལས་འདས་པའི་བབ་བརླིང་གིས་ལྡོག་སྟེ་མེས་པོའི་རྣམ་
ཤེས་ཀྱི་གོམ་མཚམས་འཇོག་ཏུ་བཅུག་སོང་། ཡིན་ནའང་དེ་ནི་ཐོག་རྒོད་འཁྱུག་པའི་བར་
སྐབས་ཙམ་དུ་དབེན་འཇགས་སེ་སོང་བ་ཙམ་རེད། ཁོ་ཚོ་ཡང་བསྐྱར་ཡར་འཛུལ་ཡོང་
དུས་ཐེངས་དང་པོ་ལས་ཀྱང་རྔམ་ཟིལ་ཆེ། སྐབས་དེར། སྐད་གསང་མཐོན་པོ་ཞིག་གིས་
སྐད་ཅོར་ཡོད་ཚད་མནན་པ་ན། སྐད་སྒྲ་ཡོད་ཚད་དེ་མ་ཉིད་དུ་མཚམས་བཞག མི་རྣམས་
ཀྱིས་ཁོ་གཉིས་ཀྱི་མཐའ་སྐོར་དུ་ས་སྟོང་ཞིག་བཞག་པ་དང་། ཨ་རོ་ཧྥེ་ཡ་ཡིས་གཏམ་
བཤད་མགོ་བརྩམས། ཨ་རོ་ཧྥེ་ཡ་ནི་ཝུའུ་མུའུ་ཨའོ་ཧྥེ་ཡ་ཡི་ཆེས་དབང་གྲགས་ལྡན་པའི་
མེས་པོ་རེད། ཁོ་ནི་རུས་རྒྱུད་བཅའ་ཁྲིམས་ལག་བསྟར་གནང་བའི་མེས་པོ་དགུའི་ནང་གི་
མགོ་གཙོ་དང་མགྲིན་ཚབ་པ་ཡིན་པས། སྐད་ཐོས་མ་ཐག་ཏུ་ཤེས་ཡོང་བས། ཁོས་མྱུར་དུ་
རྣམ་ཤེས་དེ་ལྷིང་འཇགས་སུ་བཏང་བྱུང་། དེ་མུར་ཁོས་སྐུ་ཞབས་ཧྲི་སྨི་སི་ལགས་ལ་སྐད་
ཆ་བཤད་བྱུང་། བཤད་ཤོར་དུ་མགོ་བོའི་གཞོགས་ཤིག་ནས་རྒྱུན་ཆད་མེད་པར་དུ་བ་འཕྱུར་
བཞིན་འདུག
“མི་དཀར་པོའི་ཕུང་བོ་ཁྱེད་ལ་གུས་འདུད་ཞུ་རྒྱུ་ཡིན།” ཁོང་གིས་ལྷ་ཡིས་མི་ལ་
སྐད་ཆ་བཤད་པའི་གདངས་ལྟར་བཤད།
“མི་དཀར་པོའི་ཕུང་བོ་ཁྱེད་ཀྱིས་ང་ངོ་ཤེས་ཀྱི་ཡོད་དམ།” ཁོས་དྲིས།
སྐུ་ཞབས་ཧྲི་སྨི་སི་ཡིས་ཁོའི་ལོ་ཙཱ་པར་བལྟས་ཙམ་བྱས་མོད། འོན་ཀྱང་ཨོ་ཁ་ཁ་ནི་
རྒྱང་རིང་གི་ཝུའུ་མུའུ་ལུའུ་ནས་ཡོང་བ་ཡིན་པས། ཁོས་ཀྱང་ཅི་ཡིན་ཧ་གོ་གི་མེད་པ་འདྲ།
ཨ་རོ་ཧྥེ་ཡ་ཡིས་མིད་པ་ནས་དགོད་སྒྲ་བར་མེད་དུ་ཕྱུང་། “ཁོ་ཚོ་ནི་ཕྱི་ཡི་མི་རེད།”
ཁོས་བཤད་རྒྱུར། “ཁོ་ཚོ་ནི་ཅི་འདྲའི་གླེན་པ་ཞིག་རེད་ཨང་། ཡིན་ནའང་ང་ཚོ་དང་
འབྲེལ་བ་མེད” ཟེར། ཁོ་ཁ་ཕྱིར་འཁོར་ནས་ཁོའི་གྲོགས་པོ་ཚོར། ཁོ་ཚོ་ནི་ཝུའུ་མུའུ་ཨོ་
ཧྥེ་ཡའི་ཕ་ཡིན་ཞེས་ཁོ་ཚོར་གུས་འདུད་ཞུས། ཁོས་ཁཱ་ཐཱ་ཁཱ་ཐཱ་ཞེས་གྲག་པའི་མདུང་རིང་
ཞིག་ཞིང་ནང་དུ་བཙུགས་པ་ན། མདུང་རིང་ནི་ཚེ་སྲོག་ཡོད་པ་དང་འདྲ་བར་ཡོམ་འགུལ་
བྱས་བྱུང་། ཁོས་ཡང་ཆོས་སྤེལ་བ་དང་ཁོའི་ལོ་ཙཱ་པར་བལྟས།
“མི་དཀར་དེ་ཚོར་ཤོད་དང་། ང་ཚོས་ཁོ་ལ་གནོད་འཚེ་གཏོང་མི་སྲིད།” ཁོས་ལོ་
ཙཱ་པར་བཤད་རྒྱུར། “ཁོ་ལ་རང་ཉིད་ཀྱི་སྡོད་ཁང་དུ་སོང་། ང་ཚོའི་དོན་ལ་ཁ་ཡ་བྱེད་མི་
དགོས་ཞེས་ཤོད། སྔོན་ཆད་ཁོའི་སྤུན་མཆེད་ང་ཚོ་དང་མཉམ་དུ་ཡོད་སྐབས། ང་ཚོ་ཁོ་ལ་
དགའ། ཁོ་ནི་གླེན་པ་ཞིག་ཡིན་རུང་ང་ཚོ་ནི་ཁོ་ལ་ཧ་ཅང་དགའ། ཁོའི་ཆེད་དུ་ང་ཚོས་
ཁོའི་སྤུན་མཆེད་ལ་གནོད་འཚེ་གཏོང་མི་སྲིད། ཡིན་ནའང་ཁོས་ཞིག་གསོ་གནང་བའི་
ལྷ་ཁང་འདི་ངེས་པར་དུ་བཤིག་དགོས། ང་ཚོས་ལྷ་ཁང་འདི་ང་ཚོའི་དཀྱིལ་དུ་འཇོག་མི་
རུང་། འདིས་ང་ཚོར་སུན་པོ་གྲངས་མེད་བཟོས་སོང་། དེ་བས་ང་ཚོས་འདི་མེད་བརླག་ཏུ་
གཏོང་རྒྱུ་ཡིན” ཟེར། ཁོ་ཡང་ཁ་ཕྱིར་འཁོར་ཏེ་ཁོའི་གྲོགས་པོ་ཚོར “ཝུའུ་མུའུ་ཨོ་ཧྥེ་ཡ་
ཡི་ཨ་ཕ་རྣམ་པ་ལགས། ངས་ཁྱེད་ཚོར་གུས་འདུད་ཞུ་རྒྱུ་ཡིན” ཞེས་བཤད། ཁོ་ཚོས་དུས་
མཉམ་དུ་སྒྲ་ཞིག་ཕྱུང་ནས་ལན་བཏབ། ཁོ་ཡང་ཆོས་སྤེལ་བའི་ཕྱོགས་སུ་འཁོར་ཏེ། “གལ་
ཏེ་ཁྱེད་རང་ང་ཚོའི་འཚོ་བ་རོལ་སྟངས་ལ་དགའ་བོ་ཡོད་ན། ང་ཚོ་དང་མཉམ་དུ་བསྡད་
ཆོག ཁྱོད་ཀྱིས་རང་ཉིད་ཀྱི་ལྷ་ལ་དད་གུས་བྱས་ཆོག མི་ཞིག་གིས་རང་ཉིད་ཀྱི་ལྷ་དང་
ཕ་རབས་ཀྱི་རྣམ་ཤེས་ལ་དད་གུས་བྱེད་པ་དེ་ནི་གང་ལྟར་དོན་དག་དགའ་ཞིག་རེད། ཕྱིར་
སྡོད་ཁང་དུ་སོང་ཞིག འདི་ལྟར་བྱས་ན་ཁྱོད་ལ་གནོད་འཚེ་ཐེབས་མི་སྲིད། ང་ཚོའི་ཁོང་
ཁྲོ་ནི་ཧ་ཅང་ཟབ་མོ་ཞིག་ཡིན། ཁྱོད་དང་གླེང་མོལ་བྱེད་ཆེད། ང་ཚོས་བཟོད་སྒོམ་གང་ཐུབ་
བྱས་ཡོད” ཅེས་བཤད།
སྐུ་ཞབས་ཧྲི་སྨི་སི་ཡིས་ལོ་ཙཱ་པར་བཤད་རྒྱུར། “ཁོ་ཚོ་གནས་འདི་དང་ཁ་འབྲལ་དུ་
ཆུགས། འདི་ནི་དཀོན་མཆོག་གི་ཁྱིམ་རེད། ང་འཆི་དགོས་རུང་དེར་བརྙས་བཅོས་ཕོག་པ་
མཐོང་མི་རུང” ཟེར།
ཨོ་ཁ་ཁས་སྐད་ཆ་དེ་ཇི་མ་ཇི་བཞིན་དུ་ཝུའུ་མུའུ་ཨོ་ཧྥེ་ཡ་ཡི་རྣམ་ཤེས་དང་མགོ་
གཙོ་རྣམས་ལ་ལོ་ཙཱ་མ་བྱས་པར། ཁོས་བཤད་རྒྱུར། “མི་དཀར་པོས་བཤད་རྒྱུར། ཁྱོད་ཚོ་
གྲོགས་པོ་དང་འདྲ་བར་ཁོའི་སར་ཡོང་ནས་བསམ་འཆར་བཤད་པར་དགའ་བསུ་ཆེན་པོ་
བྱེད་ཀྱི་ཡོད། གལ་ཏེ་ཁྱོད་ཚོས་དོན་དག་འདི་ཁོ་ལ་སྤྲད་ནས་ཐག་གཅོད་བྱེད་དུ་འཇུག་
ནུས་ན། ཁོ་རང་ཧ་ཅང་དགའ་ངེས་ཡིན” ཞེས་བཤད།
“ང་ཚོས་དོན་དག་འདི་ཁོ་ལ་ཐག་གཅོད་དུ་འཇུག་མི་རུང་། ཁོས་ང་ཚོའི་ཡུལ་སྲོལ་
གོམས་གཤིས་མི་ཤེས། དེ་ནི་ང་ཚོས་ཁོའི་ཡུལ་སྲོལ་གོམས་གཤིས་མི་ཤེས་པ་དང་འདྲ། ང་
ཚོས་ཁོ་གླེན་པ་རེད་ཟེར་དོན་ནི། ཁོས་ང་ཚོའི་འཚོ་བ་རོལ་སྟངས་མི་ཤེས་པས་ཡིན་ལ།
གཅིག་བྱས་ན་ཁོས་ཀྱང་ང་ཚོས་ཁོའི་འཚོ་བ་རོལ་སྟངས་མི་ཤེས་པའི་རྐྱེན་གྱིས་ང་ཚོ་
གླེན་པ་རེད་ཟེར་བ་ཡིན་སྲིད། ཁོ་འགྲོ་རུ་ཆུགས” ཞེས་བཤད།
སྐུ་ཞབས་ཧྲི་སྨི་སི་སོང་མེད། ཡིན་ཡང་ཁོས་ཁོའི་ཆོས་ཁང་སྐྱོབ་མི་ཐུབ། མེས་པོའི་
རྣམ་ཤེས་རྣམས་ཁ་འབྲལ་སྐབས། སྐུ་ཞབས་པུའུ་ལང་ལགས་ཀྱིས་བསྐྲུན་པའི་ཆོས་ཁང་
དམར་པོ་དེ་ཐལ་རྡུལ་དུ་བརླགས་ཚར། རུས་རྒྱུད་ཀྱི་རྣམ་ཤེས་ཚོའི་ཁོང་ཁྲོ་ཡང་རེ་ཞིག་ཞི་
འཇགས་སུ་སོང་།

༢༣
ལོ་མང་པོའི་རིང་། ཨོ་གུང་ཁ་ཝོ་ལ་ཐེངས་དང་པོར་སྤྲོ་སྣང་གི་སེམས་ཁམས་ཤིག་
བྱུང་། ཁོའི་ཡུལ་གྱར་གྱི་ལོ་ཟླའི་ནང་བློ་ཡུལ་ལས་འདས་པའི་འགྱུར་ལྡོག་བྱུང་བའི་དུས་
རབས་དེ། ད་ལྟ་སླར་ཡང་སྔོན་གྱི་རྣམ་པར་ཕྱིར་ལོག་རྒྱུ་ཡིན་པ་འདྲ་ལ། རུས་རྒྱུད་འདིས་
དེ་སྔ་ཁོར་རྒྱབ་འགལ་བྱས་ཀྱང་། ད་ལྟ་ཁོ་པར་ཉེས་བཤགས་བྱེད་རྒྱུ་ཡིན་སྣང་སྟེར།
ཁོ་ཚོ་ཚོང་རར་འཛོམས་ནས་ཐབས་བཀོལ་ཅི་ཞིག་འཐེན་དགོས་མིན་སྐོར་གྲོས་
བསྡུར་བྱེད་སྐབས། ཁོས་ཡུལ་མི་རྣམས་ལ་རྣམ་འགྱུར་དྲག་པོའི་སྒོ་ནས་གཏམ་བཤད་
སྤེལ། མི་རྣམས་ཀྱིས་གུས་གུས་ཞུམ་ཞུམ་ངང་ཁོའི་སྐད་ཆར་མཉན་པ་དང་། དེ་ནི་དངོས་
གནས་མཛེས་སྡུག་ལྡན་པའི་སྔོན་ཆད་དང་འདྲ་བར། འཐབ་འཛིང་པ་ནི་འཐབ་འཛིང་
པ་ཡིན། ཁོ་ཚོ་ཆོས་ལུགས་སྤེལ་མཁན་དེ་གསོད་པ་དང་། ཡེ་ཤུ་ཆོས་ལུགས་པ་ཕྱིར་འབུད་
གཏོང་བའི་གྲོས་གཞིར་མི་འཐད་ཀྱང་། གང་ལྟར་བྱེ་བྲག་གི་ཐབས་བཀོལ་འཐེན་པར་མོས་
མཐུན་བྱུང་བ་རེད། ད་ལྟ་ཁོ་ཚོས་དེ་ལྟར་བྱས་སོང་། ཨོ་གུང་ཁ་ཝོ་ཕལ་ཆེར་ཡང་སྔོན་ཆད་
དང་འདྲ་བར་དགའ་བོ་བྱུང་།
ཆོས་ཁང་བརླགས་ནས་ཉིན་གཉིས་སོང་ཡང་གནས་ཚུལ་གང་ཡང་མ་བྱུང་། ཝུའུ་
མུའུ་ཨོ་ཧྥེ་ཡའི་སྐྱེས་པ་ཚོ་ཕྱི་ལ་འགྲོ་དུས་གྲི་དང་མེ་མདའ་བཟུང་ཡོད། ཁོ་ཚོས་ཨ་པ་མུའུ་
པ་རྣམས་དང་འདྲ་བར་ཉེན་ཟོན་མེད་པའི་སྒོ་ནས་གཞན་གྱིས་འཇབ་རྒོལ་བྱེད་པ་དང་
ལེན་བྱ་མི་ཐུབ།
ཕྱི་ལ་སྐོར་གཟིགས་སུ་ཕེབས་པའི་ཆོས་ཁང་མངའ་ཁུལ་གྱི་སྲིད་འཛིན་དཔོན་པོ་
ཕྱིར་སླེབས་བྱུང་། སྐུ་ཞབས་ཧྲི་སྨི་སི་མྱུར་དུ་ཁོ་འཚོལ་དུ་ཕྱིན། ཁོ་གཉིས་ཀྱིས་ཡུན་རིང་
ལ་ཁ་བརྡ་བྱས། ཝུའུ་མུའུ་ཨོ་ཧྥེ་ཡའི་མི་རྣམས་ཀྱིས་དོན་འདིར་དོ་སྣང་མ་བྱས། གལ་ཏེ་དོ་
སྣང་བྱས་ཀྱང་དེ་ནི་དོན་དག་ཆེན་པོ་ཞིག་ཏུ་མ་བསམས། ཆོས་ལུགས་སྤེལ་མཁན་རྒྱུན་དུ་
ཁོའི་མི་དཀར་སྤུན་ཟླ་ལ་བལྟ་རུ་འགྲོ་བ་དེར་ཡ་མཚན་སྐྱེ་དགོས་དོན་གང་ཡང་མེད།
ཉིན་གསུམ་གྱི་རྗེས་སུ། ཆོས་ཁང་མངའ་ཁུལ་གྱི་སྲིད་འཛིན་དཔོན་པོས་སྐད་ཆ་
བཤད་མཁས་པའི་ཞབས་གཡོག་ཅིག་མངགས་ནས་ཝུའུ་མུའུ་ཨོ་ཧྥེ་ཡའི་མགོ་གཙོ་རྣམས་
ལ་མཇལ་དུ་བཅུག་ཅིང་། ཁོ་ཚོ་སྤྱི་ཁྱབ་པུའུ་རུ་ཁོ་དང་ཐུག་འཕྲད་བྱེད་པར་གདན་འདྲེན་
ཞུས། དེར་ཡང་ཡ་མཚན་སྐྱེ་དགོས་དོན་མེད། ཁོས་དུས་རྒྱུན་དུ་ཁོ་ཚོ་གདན་འདྲེན་ཞུས་
ནས་ཁོས་འདོད་པའི་གྲོས་མོལ་ཟེར་བ་དེ་བྱས་པ་རེད། ཁོས་ཁྱོན་བསྡོམས་མགོ་གཙོ་དྲུག་
གདན་འདྲེན་ཞུས། ཨོ་གུང་ཁ་ཝོ་ཡང་དེའི་གྲས་ཀྱི་གཅིག་ཡིན།
ཨོ་གུང་ཁ་ཝོ་ཡིས་མི་གཞན་ལ་མཚོན་ཆ་འཁྱེར་དགོས་པའི་ཉེན་བརྡ་བཏང་། “ཝུའུ་
མུའུ་ཨོ་ཧྥེ་ཡའི་མི་ཡིས་གཏན་ནས་གཞན་གྱི་གདན་ཞུ་རྩིས་མེད་དུ་མི་གཏོང་།” ཁོས
“ངས་གཞན་གྱིས་ང་ལ་བྱ་བ་གང་ཞིག་བསྒྲུབ་དགོས་པའི་རེ་བ་ཞུས་པ་དང་ལེན་མ་བྱས་
ཀྱང་ཆོག་མོད། འོན་ཀྱང་། ངས་གཞན་གྱི་གདན་ཞུས་རྩིས་མེད་དུ་མི་གཏོང་། ཡིན་ནའང་
དུས་རབས་འགྱུར་སོང་། ང་ཚོས་གྲ་སྒྲིག་གང་ལེགས་བྱ་དགོས” ཟེར།
དེ་ནས་མི་དྲུག་པོས་གཏུབ་གྲི་བཟུང་ནས་ཆོས་ཁང་མངའ་ཁུལ་གྱི་སྲིད་འཛིན་
དཔོན་པོར་ཐུག་ཏུ་སོང་། ཁོ་ཚོས་མེ་མདའ་འཁྱེར་མེད། དེ་ནི་གུས་ཞབས་མེད་པ་ཞིག་
རེད། ཁོ་ཚོ་ཁྲིད་ནས་ཁྲིམས་རར་སླེབས། ཆོས་ཁང་མངའ་ཁུལ་གྱི་སྲིད་འཛིན་དཔོན་པོ་
ཡང་དེར་བསྡད་འདུག ཁོས་གུས་པ་ཆེན་པོས་ཁོ་ཚོར་བསུ་བ་བྱས། ཁོ་ཚོས་ཀོ་ཁུག་དང་
ཤུབས་ནང་གི་གྲི་ཡང་སར་བཞག་སྟེ་མར་ཙོག
“ངས་ཁྱེད་ཚོ་གདན་འདྲེན་ཞུ་དོན་ནི་ང་མེད་པའི་སྐབས་སུ་དོན་དག་འགའ་བྱུང་
བས་ཡིན།” སྲིད་འཛིན་དཔོན་པོས “མི་ཞིག་གིས་ང་ལ་གནས་ཚུལ་འགའ་སྙན་སེང་
ཞུས་བྱུང་། འོན་ཀྱང་ངས་ཁྱོད་ཚོའི་ཕྱོགས་ཀྱི་དཔང་ཚིག་ཅི་ཡང་མ་གོ་བའི་སྔོན་དུ། ང་
ཡིད་ཆེས་མི་རུང་། ང་ཚོ་གྲོགས་པོ་དང་འདྲ་བར་དོན་འདི་གླེང་བར་བྱ། ཐབས་བཀོད་ཅིག་
འཐེན་ནས་རྗེས་ཕྱོགས་དོན་དག་འདིའི་རིགས་མི་འབྱུང་བར་ཁག་ཐེག་བྱེད་དགོས" ཟེར།
ཨོ་གེ་པུའུ་ཨའེ་ཧྥེ·ཨའེ་ཁ་ཝུན་མུའུ་ཡར་ལངས་ནས་དོན་དག་གི་བརྒྱུད་རིམ་གླེང་
མགོ་བརྩམས།
“ཏོག་ཙམ་སྒུགས་དང་།” སྲིད་འཛིན་དཔོན་པོས “ང་ལ་ངའི་མི་ཡང་འབོད་དུ་
འཇུག་རོགས། ཁོ་ཚོར་ཁྱོད་ཚོའི་ཡིད་མི་ཚིམ་ས་མཉན་དུ་འཇུག་རོགས། སླད་ཕྱིན་སྔར་
བས་དོ་སྣང་བྱ་དགོས། ཁོ་ཚོའི་ཁྲོད་ཀྱི་མི་མང་པོ་ནི་ཐག་རིང་ནས་ཡོང་བ་རེད། ཁྱེད་ཚོའི་
སྐད་ཆ་བཤད་རུང་། ཁྱེད་ཚོའི་ཡུལ་སྲོལ་གོམས་གཤིས་ཏོག་ཙམ་ཡང་མི་ཤེས། ཀྲན་མུའུ་
སི། མི་དེ་ཚོ་ཁྲིད་ཤོག” ཟེར། ཁོའི་ལོ་ཙཱ་པ་ཁྲིམས་རའི་སྒོར་བུད་ཅིང་དེ་མ་ཐག་མི་བཅུ་
གཉིས་ཁྲིད་ནས་སླེབས། ཁོ་ཚོ་ཝུའུ་མུའུ་ཨོ་ཧྥེ་ཡ་པ་ཚོ་དང་མཉམ་དུ་བསྡད་བྱུང་། ཨོ་གེ་
པུ་ཨའེ་ཧྥེ·ཨའེ་ཁ་ཝུན་མུའུ་ཡིས་ཡང་བསྐྱར་ཨེ་ནོ་ཁེ་ཡིས་མེས་པོའི་རྣམ་ཤེས་བསད་པའི་
དོན་དག་གླེང་མགོ་བརྩམས།
གནས་ཚུལ་བྱུང་བ་ཧ་ཅང་གློ་བུར་ཡིན་པས། ཁོ་ཚོ་མི་དྲུག་པོས་ཇི་ལྟར་མགོ་
བསླངས་པའང་མ་ཚོར། འགལ་རྐྱེན་བྱུང་བའི་དུས་ཚོད་ཧ་ཅང་ཐུང་ཞིང་། ཐུང་དྲགས་
པས་ཐ་ན་གྲི་ཤུབས་ནང་ནས་གཏུབ་གྲི་ཡང་ཕྱུང་ཁོམ་མ་བྱུང་བར། ཁོ་ཚོར་སྔར་ནས་ལག་
སྒྲོག་བརྒྱབ་ནས་ལྟ་སྲུང་ཁང་དུ་ཁྲིད་སོང་།
“ཁྱེད་ཚོ་མཉམ་ལས་བྱེད་རྒྱུར་མོས་མཐུན་ཡོད་ཚེ་ང་ཚོས་ཁྱེད་ཚོར་གནོད་འཚེ་
མི་གཏོང་།” དེའི་རྗེས་སུ། སྲིད་འཛིན་དཔོན་པོས་ཁོ་ཚོར་བཤད་རྒྱུར། “ང་ཚོས་ཁྱེད་ཚོ་
དང་ཁྱེད་ཚོའི་མི་དམངས་ལ་ཞི་བདེའི་སྲིད་གཞུང་ཞིག་ཁྱེར་ཡོང་ཡོད། འདིས་ཁྱེད་ཚོར་
བདེ་སྐྱིད་ཀྱི་འཚོ་བ་རོལ་ཏུ་འཇུག་ཐུབ། སུ་ཞིག་གིས་ཁྱེད་ཚོར་མནར་གཅོད་བཏང་ན།
ང་ཚོས་ཁྱེད་ཚོར་རོགས་པ་བྱེད་སྲིད། འོན་ཀྱང་ང་ཚོས་ཀྱང་ཁྱོད་ཚོར་མི་གཞན་ལ་མནར་
གཅོད་གཏན་ནས་གཏོང་དུ་མི་འཇུག ང་ཚོར་ཁྲིམས་ར་ཡོད། ང་ཚོས་དེའི་ཁྲོད་དུ་གྱོད་
དོན་འདྲི་གཅོད་དང་། བཅའ་ཁྲིམས་ལག་བསྟར་བྱེད་བཞིན་ཡོད། ང་ཚོའི་རླབས་ཆེ་བའི་
རྒྱལ་མོས་དབང་བསྒྱུར་བའི་རྒྱལ་ཁབ་ནང་དུ་སྒྲུབ་པ་དང་འདྲ་བར། ངས་ཁྱེད་ཚོ་འདིར་
ཁྲིད་ཡོང་དོན་ནི་ཁྱེད་ཚོ་མཉམ་འབྲེལ་བྱས་ནས་མི་གཞན་ལ་ཐེ་གཏོགས་བྱས་ཤིང་། མི་
གཞན་དག་གི་ཁང་པ་དང་ལྷ་ལ་མཆོད་པའི་གནས་མེར་བསྲེགས་པའི་རྐྱེན་གྱིས་ཡིན།
དོན་དག་འདིའི་རིགས་འཛམ་གླིང་དུ་དབང་ཆ་ཆེས་ཆེ་བའི་དབང་སྒྱུར་པ་སྟེ་ང་ཚོའི་
རྒྱལ་མོའི་མངའ་ཁོངས་སུ་གཏན་ནས་འབྱུང་མི་ཆོག ངས་ཐག་བཅད་ཟིན་ཏེ། ཁྱེད་ཚོས་
མཱ་ནོ་པེ་ཁུག་མ་བརྒྱ་ཡི་དངུལ་ཆད་སྤྲོད་དགོས། ཁྱེད་ཚོ་བྱེད་ཐབས་འདིར་མོས་མཐུན་
ཡོད་པ་མ་ཟད། ཁྱེད་ཚོའི་མི་དམངས་ཀྱིས་དངུལ་དེ་དག་གྲབས་གསོག་བྱེད་ཐུབ་ན། ཁྱེད་
ཚོ་ལམ་སང་གློད་གྲོལ་གཏོང་ཐུབ། ཁྱེད་ཚོར་ད་དུང་སྐད་ཆ་གཞན་བཤད་རྒྱུ་ཡོད་དམ།”
མི་དྲུག་པོས་ཚིག་གཅིག་ཀྱང་མི་བཤད། སྲིད་འཛིན་དཔོན་པོ་ཅུང་ཙམ་འགོར་རྗེས་
ཁ་བྲལ་སོང་། ལྟ་སྲུང་ཁང་ནས་ཕྱི་ལ་མ་བུད་གོང་། ཁོས་ཁྲིམས་ཁང་གི་དཔོན་རིགས་ཚོར་
མི་འདི་དྲུག་པོར་གང་འདོད་ཅི་འདོད་བྱ་མི་ཆོག་པའི་བཀའ་བསྒོས། རྒྱུ་མཚན་ནི་ཁོ་ཚོ་
ཝུའུ་མུའུ་ཨོ་ཧྥེ་ཡའི་མགོ་གཙོ་རེད། དཔོན་གཡོག་གིས “ལགས་སོ། སྐུ་ངོ” ཞེས་ལན་
བཏབ་ཅིང་གུས་འདུད་ཞུས།
ཆོས་ཁང་མངའ་ཁུལ་གྱི་སྲིད་འཛིན་དཔོན་པོ་སོང་མ་ཐག བཙོན་ཁང་ནང་གི་མགོ་
པ་སྟེ་སྐྲ་བཞར་མཁན་གྱིས་སྐྲ་གྲི་བཏོན་ནས་ཁོ་ཚོ་དྲུག་པོའི་སྐྲ་བཞར། ཁོ་ཚོར་སྔར་བཞིན་
ལྕགས་སྒྲོག་བརྒྱབ་ཅིང་། གདོང་ལ་སྐྱོ་སྣང་ཞིག་གཡོགས་ནས་བསྡད་འདུག
“ཁྱོད་ཚོའི་ཁྲོད་དུ་མགོ་པ་སུ་ཡིན།” ཁྲིམས་རའི་དཔོན་པོ་རྣམས་ཀྱིས་ཟུར་ཟའི་སྒོ་
ནས “ང་ཚོའི་ཝུའུ་མུའུ་ཨོ་ཧྥེ་ཡའི་ཟས་སློང་མཁན་ཚང་མས་ཐོབ་ཐང་མཚོན་པའི་རྐང་
གདུབ་རེ་གྱོན་འདུག ཅ་ལག་དེར་མཱ་ནོ་པེ་བཅུ་ཡི་རིན་པ་ཡོད་དམ” ཟེར།
ཉིན་དང་པོ་ནས་ཉིན་གཉིས་པའི་བར་དུ། ཁོ་ཚོ་མི་དྲུག་པོས་ཟ་མ་ཅི་ཡང་མ་ཟོས་
ལ། ཐ་ན་ཆུ་ཁམ་གང་ཡང་མ་འཐུང་། ལས་སྣེ་པ་རྣམས་ཀྱིས་ཀྱང་ཁོ་ཚོར་གཅིན་གཏོང་
དུ་མི་འཇུག་པའམ་ཡང་ན་སྡོང་གསེང་དུ་བཙོག་པ་གཏོང་བར་འགྲོ་རུ་མི་འཇུག མཚན་
མོར་ལས་སྣེ་པ་རྣམས་ཡོང་ནས་ཁོ་ཚོར་གཤེ་གཤེ་གཏོང་ཞིང་། ཁོ་ཚོའི་སྐྲ་བཞར་ཟིན་པའི་
མགོ་བོར་འཇུས་ནས་ཕན་ཚུན་བརྡབས་པར་བྱེད།
མི་གཞན་པ་མེད་དུས་ཀྱང་། ཁོ་ཚོས་ཕན་ཚུན་བར་ཁ་བརྡ་ཅི་ཡང་མ་བྱས། ཉིན་
གསུམ་པར་སླེབས་དུས། བཀྲེས་ལྟོགས་དང་བརྙས་བཅོས་ཀྱིས་ཁོ་ཚོར་བཟོད་སྒོམ་བྱེད་
ཐབས་མེད་པར་བཟོས་པས། ཁོ་ཚོས་ད་གཟོད་གྲོས་མོལ་བྱས་ནས་མགོ་བསྒུར་རྒྱུ་བྱས།
“ཁྱོད་ཚོས་སྔ་མོ་ནས་ངའི་སྐད་ཆར་མཉན་ཏེ། མི་དཀར་དེ་བསད་ན་འགྲིག” ཨོ་
གུང་ཁ་ཝོས་ཁོང་ཁྲོ་དང་བཅས་དེ་སྐད་བཤད།
“དེ་ལྟར་བྱས་ཡོད་ཚེ་ང་ཚོས་ད་ལྟ་ཝུའུ་མུའུ་ལུའུ་རུ་སྐེ་བསྒགས་ནས་གསོད་པར་
བསྒུག་ཡོད་ངེས།” མི་ཞིག་གིས་ཁོར་ལན་བཏབ།
ལས་སྣེ་པ་ཞིག་ནང་དུ་བརྒྱུགས་ཡོང་ནས “སུས་མི་དཀར་གསོད་རྒྱུ་ཟེར” ཞེས་
དྲིས། ལན་འདེབས་མཁན་གཅིག་ཀྱང་མ་བྱུང་།
“ཁྱོད་ཚོས་ཉེས་པ་བསགས་པ་ཉུང་སོང་ངམ། ད་དུང་མི་དཀར་བསད་ནས་ཉེས་
པའི་སྟེང་ཉེས་པ་གསོག་རྩིས་ཡིན་ནམ།” ཁོས་ལག་ཏུ་བཟུང་བའི་དབྱུག་པ་སྦོམ་པོ་དེས་
མི་རེའི་མགོ་དང་རྒྱབ་ལ་གཏད་ནས་ཐེངས་ཁ་ཤས་བརྒྱབ་སོང་། ཨོ་གུང་ཁ་ཝོ་ལ་ཞེ་སྡང་
སྐྱེས་ཏེ་སྐད་ཆའང་བཤད་མི་ཐུབ་པར་གྱུར།
མི་དྲུག་པོ་བཀག་ཉར་བྱས་མ་ཐག ཁྲིམས་རའི་ལས་སྣེ་པ་ཝུའུ་མུའུ་ཨོ་ཧྥེ་ཡའི་གྲོང་
ཚོ་རེ་རེར་ཕྱིན་ཏེ་མི་རེ་རེར་བརྡ་བཏང་ནས། གལ་ཏེ་མཱ་ནོ་པེ་ཁུག་མ་ཉིས་བརྒྱ་དང་ལྔ་
བཅུའི་དངུལ་ཆད་མ་སྤྲད་ཚེ། ཁྱོད་ཚོའི་མགོ་གཙོ་མི་གཏོང་ཞེས་བཤད།
“ཁྱོད་ཚོས་ལམ་སང་དངུལ་ཆད་འཁྱེར་ཡོང་ན་མ་གཏོགས། ང་ཚོས་ཁྱེད་ཅག་གི་
མགོ་གཙོ་ཝུའུ་མུའུ་ལུའུ་རུ་སྡོད་པའི་མི་དཀར་གྱི་སྐུ་དྲག་མདུན་དུ་ཁྲིད་ནས་བསྒགས་
གསོད་བྱ་རྒྱུ་ཡིན།” ལས་སྣེ་པའི་མགོ་པས་དེ་ལྟར་བཤད།
གནས་ཚུལ་དེ་མ་ཐག་གྲོང་ཚོ་ཚང་མར་ཁྱབ། དཀྲོག་གཏམ་ཇེ་མང་ནས་ཇེ་མང་དུ་
གྱུར། མི་ལ་ལས་མི་དེ་དྲུག་པོ་ཝུའུ་མུའུ་ལུའུ་ལ་བསྐྱལ་ཟིན་པས། ཕྱི་ཉིན་བསྒགས་གསོད་
བྱ་རྒྱུ་རེད་ཟེར། གཞན་ཡང་མི་ཁ་ཤས་ཀྱིས་དམག་མི་རྣམས་ཝུའུ་མུའུ་ཨོ་ཧྥེ་ཡ་པ་གསོད་
དུ་འོང་བཞིན་འདུག་ལ། ཁོ་ཚོས་ཨ་པ་མུའུ་རུ་བྱས་པ་ཇི་བཞིན་ང་ཚོའི་མགོར་ཡོང་རྒྱུ་
རེད་ཟེར།
སྐབས་དེར་ཟླ་བ་རབ་ཏུ་ཁ་གང་འདུག འོན་ཀྱང་མཚན་མོ་དེར་ཕྲུ་གུ་ཚོའི་སྐད་
ཀྱང་ཐོས་རྒྱུ་མི་འདུག གྲོང་ཚོའི་ཐང་ཆེན་ནི་མ་གཞི་བྱིས་པ་རྣམས་འདུས་ཏེ་ཟླ་འོད་
འོག་ཏུ་རོལ་རྩེད་བྱེད་ས་ཡིན་མོད། ད་ལྟ་མི་ཞིག་གི་གྲིབ་གཟུགས་ཙམ་ཡང་མཐོང་རྒྱུ་མི་
འདུག་ལ། དབྱི་ཁུའེ་ཏོ་ཡི་བུད་མེད་རྣམས་ཁ་རོག་གེར་ཁོང་ཚོ་རྒྱུན་དུ་འགྲོ་སའི་ས་ཆར་
སྦས་ཏེ་མི་རིང་བར་གྲོང་ཚོའི་ནང་འཁྲབ་སྟོན་བྱེད་པའི་ཞབས་བྲོ་གསར་པ་སྦྱོང་གིན་
མེད། ཟླ་བ་ཡོད་པའི་དུས་སུ་ཕྱི་ལ་ཅིས་ཀྱང་འགྲོ་དགོས་པའི་ན་གཞོན་སྐྱེས་པ་ཚང་མ་
ཡང་སྤྱིལ་བུའི་ནང་དུ་གབ་ནས་སྒོར་འབུད་མི་ཕོད། གྲོང་ཚོའི་སྲང་ལམ་དུ་གཉེན་ཉེ་དང་
མཛའ་གྲོགས་ལ་འཕྲད་དུ་འགྲོ་བའི་སྐྱེས་པའི་ཁ་བརྡ་དང་དགོད་སྒྲ་ཡང་ཐོས་མི་ཐུབ་པས།
ཝུའུ་མུའུ་ཨོ་ཧྥེ་ཡ་ནི་འཇིགས་སུ་རུང་བའི་གཅན་གཟན་ཞིག་དང་འདྲ་བར། རྣ་བ་ཟུང་
ཡར་བརྩེངས་ཤིང་། དབུགས་ཧལ་ཧལ་དུ་དབེན་འཇགས་དང་ལྟས་མི་ལེགས་པའི་མཁའ་
དབུགས་ལ་སྣོམ་བཞིན། གང་དུ་འབྲོ་དགོས་མིན་མ་ཤེས་པར་ལུས་འདུག
གྲོང་ཚོའི་ནང་གི་བརྡ་གཏོང་མཁན་གྱིས་ཨོ་རེ་ན་དྲག་ཏུ་བརྡུངས་པས་དབེན་
འཇགས་རེ་ཞིག་དཀྲོགས། ཁོས་ཝུའུ་མུའུ་ཨོ་ཧྥེ་ཡའི་གྲོང་མི་ཡོངས་ལ་བརྡ་བཏང་ནས། ཨ་
ཁ་ཀན་མའི་ལོ་ཚོད་ཀྱི་ཡན་དུ་བརྒལ་བའི་མི་ཞིག་ཡིན་ཕྱིན། ཕྱི་ཉིན་ཞོགས་ཟས་ཀྱི་རྗེས་
སུ་ཚང་མ་ཚོང་རར་ཚོགས་འདུར་ཡོང་དགོས་ཟེར། ཁོ་རང་གྲོང་ཚོའི་ཤར་སྣེ་ནས་ནུབ་
མགོའི་བར་དུ་སོང་ཞིང་། ལྷོ་མགོ་ནས་བྱང་སྣེ་བར་དུ་བརྒྱུགས་ཏེ། མི་འགྲོ་སའི་སྲང་ལམ་
གཙོ་བོ་རེ་རེ་གཅིག་ཀྱང་མ་ལུས་པར་བརྡ་བརྒྱབ།
ཨོ་གུང་ཁ་ཝོ་ཡི་སྒོ་རའི་ནང་དུ་མི་གཅིག་ཀྱང་སྡོད་མཁན་མེད་པ་ནང་བཞིན། སུ་
ཞིག་གིས་གློ་བུར་དུ་སྟེང་ཕྱོགས་ནས་ཆུ་གྲང་མོ་གཅོལ་བ་དང་འདྲ། ཁོའི་ཆུང་མ་དང་
བྱིས་པ་ཚང་མ་ཁྱིམ་དུ་བསྡད་ཡོད་མོད། འོན་ཀྱང་ཚང་མས་སྐད་མགོ་དམའ་མོ་བྱས་ནས་
སྐད་ཆ་བཤད་ཀྱིན་འདུག ཁོའི་བུ་མོ་ཨེ་ཅིན་མ་ཡིས་ཨ་ཕ་བཙོན་ལ་བཅུག་ཡོད་པ་དང་།
མི་འགྱངས་པར་བསྒགས་གསོད་བྱ་རྒྱུ་ཡིན་པའི་གནས་ཚུལ་ཐོས་རྗེས། མོས་མ་འོངས་
པའི་ཁྱོ་གའི་ཁྱིམ་དུ་དུས་ཡུན་ཉིན་ཉེར་བརྒྱད་རིང་འཚམས་འདྲི་བྱེད་དགོས་པ་མཚམས་
བཞག་ནས་ཁྱིམ་དུ་ལོག མོ་ཁྱིམ་དུ་སླེབས་པ་ན། ཨོ་པི་ཨེ་ལི་ཁའི་གམ་དུ་ཝུའུ་མུའུ་ཨོ་ཧྥེ་
ཡ་པ་རྣམས་ཀྱིས་དོན་དག་འདིར་ཇི་ལྟར་ཁ་གཏད་འཇལ་རྒྱུ་ཡིན་པའི་སྐོར་རྩད་གཅོད་
དུ་ཕྱིན། འོན་ཀྱང་ཨོ་པི་ཨེ་ལི་ཁ་ཞོགས་པ་སྔ་མོ་ནས་ཁྱིམ་དང་བྲལ་ནས་ཕྱི་ལ་བུད་སོང་།
ཁོའི་ཆུང་མས་ཁོ་ཕལ་ཆེར་གསང་བའི་གྲོས་ཚོགས་ལ་ཞུགས་ཡོད་ཟེར། མ་མཐའ་
ཡང་ཐབས་བཀོལ་འཐེན་བཞིན་འདུག་པས། ཨེ་ཅིན་མ་དེའི་ཐད་བློ་ཡིད་ཚིམ་པོ་བྱུང་།
གྲོང་ཚོའི་ནང་གི་བརྡ་གཏོང་མཁན་གྱིས་བརྡ་ཁྱབ་བཏང་བའི་ཉིན་གཉིས་པའི་
ཞོགས་པར། ཝུའུ་མུའུ་ཨོ་ཧྥེ་ཡ་ཡི་མི་རྣམས་ཚོང་རར་འདུས་ཤིང་། མྱུར་དུ་མཱ་ནོ་པེ་ཉིས་
བརྒྱ་ལྔ་བཅུ་གྲབས་གསོག་བྱས་ནས་མི་དཀར་གྱི་ཁོང་ཁྲོ་ཞི་འཇགས་སུ་གཏང་རྒྱུ་ཐག་
བཅད། ཁོ་ཚོས་ལས་སྣེ་པ་དེ་ཚོས་དངུལ་ཆད་ཀྱི་གྲངས་ཀ་འཕར་སྣོན་བཏང་ཡོད་པ་
གཏན་ནས་ཤེས་ཀྱི་མེད། དེའི་ཁྲོད་མཱ་ནོ་པེ་ལྔ་བཅུ་ལས་སྣེ་པ་དེ་ཚོའི་ལག་ཏུ་ཤོར་སྲིད།

༢༤
དངུལ་ཆད་སྤྲད་རྗེས། ཨོ་གུང་ཁ་ཝོ་དང་ཁོའི་རོགས་པ་རྣམས་ལམ་སང་གློད་གྲོལ་
བཏང་། ཆོས་ཁུལ་སྲིད་འཛིན་དཔོན་པོས་ཡང་བསྐྱར་ཁོ་ཚོར་རླབས་ཆེན་གྱི་རྒྱལ་མོ་དང་
ཞི་བདེ། ཚད་མཐུན་སྲིད་གཞུང་སྐོར་གྱི་གཏམ་གླེང་མང་དུ་མཛད། འོན་ཀྱང་ཁོ་ཚོས་
ཚིག་གཅིག་ཀྱང་ཐོས་མ་སོང་། ཁོ་ཚོ་དེ་གར་བསྡད་དེ་དཔོན་པོ་དང་ཁོའི་ལོ་ཙཱ་པར་བལྟས།
མཇུག་ཏུ་ཁྲིམས་ཁང་གིས་ཁོ་ཚོའི་ཁུག་མ་དང་གྲི་ཤུབས་ནང་འཛེར་བའི་གཏུབ་གྲི་ཕྱིར་
སྤྲད་དེ། ཁོ་ཚོ་ཡུལ་ལ་འགྲོ་རུ་བཅུག ཁོ་ཚོ་ཡར་ལངས་ནས་ཁྲིམས་ཁང་དང་ཁ་བྲལ། མི་
སུ་ལའང་སྐད་ཆ་ཚིག་གཅིག་ཀྱང་མ་བཤད་ལ། ཕན་ཚུན་བར་ཡང་ཁ་བརྡ་ཅི་ཡང་མ་བྱས།
ཁྲིམས་ཁང་ཡང་ཆོས་ཁང་དང་འདྲ་བར་གྲོང་ཕྱིའི་ཐག་མི་རིང་བའི་སར་གནས་ཡོད།
གྲོང་ཚོ་ནས་ཁྲིམས་ཁང་དུ་སྐྱོད་པའི་ལམ་ཕྲན་དེ་འཁྲུག་ཆ་ཤིན་ཏུ་དོད་ཅིང་། ཁྲིམས་
ཁང་བསྐོར་ཞིང་ལམ་ཕྲན་དེད་ན་ཆུ་འགྲམ་དུ་འབྱོར་ཐུབ། ལམ་ཕྲན་ཁོད་ཡངས་ལ་སྟེང་
དུ་ཕྱེ་ཟེགས་བཏིངས་འདུག ཐན་པའི་དུས་ཚིགས་ནང་རྟག་པར་འདི་འདྲ་ཡིན། ཆར་
དུས་སླེབས་མ་ཐག་གཡས་གཡོན་གྱི་སྡོང་ཕྲན་སྟུག་པོར་གྱུར་ནས་རིམ་གྱིས་ལམ་ནང་དུ་
འཚང་ཡོང་། ད་ལྟ་ནི་ཏག་ཏག་ཐན་པ་ཆེ་བའི་དུས་ཡིན།
ཁོ་ཚོ་དྲུག་པོ་སྡེ་བའི་ཕྱོགས་སུ་ཆས། ལམ་ཧྲིལ་བོར་ཆུ་ཟོ་མགོར་བཏེགས་ནས་ཆུ་
འགྲམ་དུ་ཆུ་ལེན་པར་ཡོང་བའི་བུད་མེད་དང་བྱིས་པ་མང་པོར་ཕྲད། འོན་ཀྱང་ཁོ་ཚོའི་
གདོང་མདོག་ནི་འཇིགས་སུ་རུང་བ་ཞིག་རེད། བུད་མེད་དང་བྱིས་པ་རྣམས་ཀྱིས་ཁོ་
ཚོར “དགའ་བསུ” ཞེས་པའི་ཚིག་གཅིག་ཀྱང་བཤད་མི་ཕོད་པར། ལོགས་ཤིག་ཏུ་གཡོལ་
ནས་ཁོ་ཚོ་ཕར་འགྲོ་རུ་བཅུག གྲོང་ཚོའི་ནང་སླེབས་རྗེས། སྐྱེས་པ་མང་པོ་སྐོར་ཁག་བྱས་
ནས་བརྒྱུགས་འོངས་ཤིང་ཁོ་ཚོའི་རྗེས་འབྲངས་པས་རིམ་བཞིན་མི་ཚོགས་རྒྱས་བྱུང་། མི་
ཚང་མས་སྐད་ཆ་ཚིག་གཅིག་ཀྱང་མི་བཤད་པར་མདུན་དུ་བསྐྱོད། མི་དྲུག་པོ་དེའི་ཁྲོད་ཀྱི་
མི་ཞིག་གི་སྒོ་རའི་ནང་སླེབས་དུས། མི་ཁག་གཅིག་ཁོའི་རྗེས་སུ་འབྲངས་ནས་ནང་དུ་བུད་
འགྲོ། སྡེ་བ་ཧྲིལ་བོ་ལྷིང་འཇགས་དང་གྲག་འགུལ་མེད་པར་གཡོས་བྱུང༌།
མི་དྲུག་པོ་མི་རིང་བར་གློད་འགྱུར་གྱི་གནས་ཚུལ་ཁྱབ་མ་ཐག ཨེ་ཅིན་མས་ཨ་ཕ་
ཨོ་གུང་ཁ་ཝོར་ཟས་རིགས་འགའ་གྲ་སྒྲིག་བྱས། མོས་ཟས་རིགས་ཁོའི་ཁང་བའི་ནང་དུ་
བསྐྱལ། ཨོ་གུང་ཁ་ཝོས་ཁ་གཡེང་མིག་གཡེང་ངང་ཟ་བཞིན་འདུག ཁོ་ལ་ཟ་འདོད་ཀྱི་ཡི་
ག་རྩ་ནས་དབེན་ཡང་ཨེ་ཅིན་མ་དགའ་བའི་ཕྱིར་དུ་བཙན་གྱིས་ཟོས། ཁོའི་སྐྱེས་པ་གཉེན་
ཉེ་དང་གྲོགས་པོ་ཚང་མ་ཁང་བའི་ནང་དུ་ཁོ་དང་འགྲོགས་ནས་བསྡད་ཡོད་ལ། ཨོ་པི་ཨེ་
ལི་ཁ་ཡིས་ཁོ་ལ་མཚམས་མེད་པར་ཟ་མ་ཟ་བར་བསྐུལ། མི་གཞན་པ་ཚང་མས་སྐད་ཆ་ཅི་
ཡང་མི་བཤད་མོད། འོན་ཀྱང་ཁོ་ཚོ་ཚང་མས་ལྟ་སྲུང་པའི་ལྕག་གིས་ཨོ་གུང་ཁ་ཝོའི་རྒྱབ་
ཏུ་བཞག་པའི་རྨ་ཁ་རེ་རེ་གསལ་བོར་མཐོང་བྱུང་།
མཚན་མོར་གྲོང་ཚོའི་ནང་གི་བརྡ་གཏོང་མཁན་གྱིས་ཡང་བསྐྱར་གྲོང་ཚོ་ཧྲིལ་བོར་
སྐོར་བ་ཐེངས་ཤིག་བརྒྱབ། ཁོང་གིས་ལྕགས་རྔ་རྡུང་བཞིན་ཕྱི་ཉིན་ཞོགས་པར་ཚོགས་ཆེན་
གཞན་ཞིག་འཚོག་རྒྱུ་ཡིན་ཞེས་ཁྱབ་བསྒྲགས་བྱས། ཚང་མས་ཝུའུ་མུའུ་ཨོ་ཧྥེ་ཡ་ཡིས་བྱུང་
ཟིན་པའི་དོན་དག་དེ་ལ་གཞི་ནས་རྣམ་འགྱུར་ཞིག་སྟོན་རྒྱུ་ཡིན་པ་ཤེས་ཡོད།
ཉིན་དེའི་མཚན་མོར། ཨོ་གུང་ཁ་ཝོ་ལ་གཉིད་ཡག་པོ་ཞིག་མ་ཁུགས། ཁོའི་སེམས་
ཀྱི་སྡུག་བསྔལ་ནང་དུ་ཕྲུ་གུའི་སྣང་བ་རིགས་ཤིག་འདྲེས་འདུག མལ་ཁྲིའི་ཐོག་མ་འགོས་
གོང་། ཁོས་ཡུལ་གྱར་ནས་ཕྱིར་ཡོང་རྗེས་ད་རག་བར་དུ་རེག་མ་མྱོང་བའི་འཐབ་འཛིང་
པའི་གྱོན་ཆས་དེ་བླངས་ཤིང་། དུ་བདུག་བྱས་མྱོང་བའི་ལ་ཧྥེ་ཡའི་ལོ་མའི་པང་ཁེབས་
དེ་ཐར་བཅད་དེ། སྒྲོ་ཡིས་བཟོས་པའི་མགོ་རྒྱན་དང་ཕུབ་ལ་ཞིབ་བཤེར་ཞིག་བྱས། ཁོའི་
བསམ་པར་དེ་དག་ཚང་མ་བློ་ཡིད་ཚིམ་པ་ཞིག་རེད་ཨང་སྙམ་བྱུང་།
ཁོ་སྨྱུག་གདན་སྟེང་ཉལ་ནས་རང་གིས་མི་དཀར་གྱི་ཁྲིམས་རའི་ནང་མྱངས་པའི་
བརྙས་བཅོས་དྲན་པས། ངེས་པར་དུ་དགྲ་ཤ་ལེན་དགོས་པའི་དམ་བཅས། གལ་ཏེ་ཝུའུ་
མུའུ་ཨོ་ཧྥེ་ཡ་ཡིས་དམག་འཁྲུག་རྒྱག་རྒྱུ་ཐག་བཅད་ཚེ། དེ་ནི་ཧ་ཅང་བཟང་། གལ་ཏེ་ཁོ་
ཚོས་སྡར་མའི་རྟུལ་ཞུགས་བཟུང་ཚེ། ཁོ་གཅིག་པུ་ཡིན་རུང་དགྲ་ཤ་ལེན་ཁོ་ཐག་ཡིན།
ཁོས་འདས་ཟིན་པའི་འཐབ་འཛིང་ཁ་ཤས་དྲན་བྱུང་། ཆེས་རྔམ་བརྗིད་ལྡན་པ་ནི་དབྱི་ཞེ་
ཅི་དང་འཐབ་ཐེངས་དེ་ཡིན། དེ་དུས་ཨོ་ཁུའུ་ཏུའོ་ད་དུང་གསོན་ཡོད་པ་དང་། ཁོས་དམག་
འཐབ་ཀྱི་གཞས་ཤིག་བླངས། མི་སུ་ཞིག་གིས་ཀྱང་ཁོ་ནང་བཞིན་དམག་འཐབ་ཀྱི་གླུ་
གཞས་གཏོང་མི་ཤེས། ཨོ་ཁུའུ་ཏུའོ་ནི་འཐབ་འཛིང་པ་མིན་མོད། འོན་ཀྱང་ཁོའི་སྐད་སྒྲས་
མི་ཚང་མ་སེང་གེ་ལྟ་བུ་ཞིག་ཏུ་འགྱུར་དུ་འཇུག་ཐུབ།
“གུས་བཀུར་བྱེད་འོས་པའི་མི་ནི་ད་ལྟ་མི་འདུག” ཨོ་གུང་ཁ་ཝོ་ཡིས་འདས་ཟིན་
པའི་ཉིན་མོ་དེ་དག་དྲན་པས། རང་དབང་མེད་པར་དབུགས་རིང་ཞིག་བཏང་། “དབྱི་
ཞེ་ཅི་ཡིས་ནམ་ཡང་འཐབ་འཛིང་དེའི་ཁྲོད་དུ་ང་ཚོས་ཁོ་ཚོ་བསད་དེ་ལང་རྒྱུ་མེད་པར་
བཏང་བ་བརྗེད་མི་སྲིད་དེ། ང་ཚོས་ཁོ་ཚོའི་མི་བཅུ་གཉིས་བསད་པ་རེད། ཁོ་ཚོས་ང་ཚོའི་
མི་གཉིས་མ་གཏོགས་གསོད་མ་ཐུབ། ཚོང་འདུས་གཟའ་འཁོར་བཞི་པ་མཇུག་མ་སྒྲིལ་
གོང་ཁོ་ཚོ་མགོ་འཛུལ་དུ་ཡོང་བ་རེད། དུས་སྐབས་དེ་དག་གི་རིང་ལ། སྐྱེས་པ་ནི་ངོ་མ་ངོ་
གནོང་མི་དགོས་པའི་སྐྱེས་པ་རེད།”
ཁོས་དོན་དེར་བསམ་བློ་གཏོང་བཞིན་པའི་སྐབས་སུ། རྒྱང་རིང་ནས་གྲག་ཡོང་
བའི་ལྕགས་རྔའི་སྒྲ་ཐོས་འོངས། ཁོས་རྣ་བ་བླགས་ནས་མཉན་པས་ད་གཟོད་བརྡ་གཏོང་
མཁན་གྱི་སྐད་གསལ་ལ་མི་གསལ་བ་ཞིག་གོ་ཐུབ། ཁོས་ཉལ་ཁྲིའི་སྟེང་དུ་འགྲེ་ལྡོག་ཅིག་
བརྒྱབ་པ་ན་སྒལ་བའི་རྨ་ལ་ན་ཟུག་བསྐྱེད་བྱུང་། ཁོས་སོ་ཡང་ཡང་བརྡར། བརྡ་གཏོང་
མཁན་ཐག་ཇེ་ཉེ་ནས་ཇེ་ཉེ་ཡིན་ཞིང་། མཇུག་མཐར་ཨོ་གུང་ཁ་ཝོ་ཡི་སྒོ་ཁ་བརྒྱུད་དེ་
བུད་སོང་།
ཨོ་གུང་ཁ་ཝོ་ཡིས་སྡུག་བསྔལ་གྱི་ངང་ནས “ཝུའུ་མུའུ་ཨོ་ཧྥེ་ཡའི་བར་ཆད་ཆེ་ཤོས་
ནི་ཨའེ་ཀུང་ཝ་ན་ཟེར་བའི་སྡར་མ་དེ་རེད་སྙམ། ཁོའི་ཁ་ནས་མེ་དབལ་ཡང་མེ་གྲང་མོར་
འགྱུར་སྲིད། ཁོས་སྐད་ཆ་ཚིག་གཅིག་བཤད་ན། ང་ཚོའི་མི་ཚང་མ་སྡར་མར་གྱུར་འགྲོ།
གལ་ཏེ་ལོ་ལྔའི་སྔོན་ལ་མི་རྣམས་ཀྱིས་ཁོའི་བུད་མེད་ཀྱི་ཁ་ནས་བྱུང་བ་ལྟ་བུའི་ཁ་ཡག་གི་
སྐད་ཆ་དེ་དག་ལ་མཉན་མེད་ཚེ། ང་ཚོ་འདི་ལྟ་བུ་ཞིག་ཏུ་གྱུར་མེད།” ཁོས་སོ་བརྡར་ཙམ་
བྱས་ནས “སང་ཉིན་ཁོས་མི་རྣམས་ལ་ང་ཚོའི་མེས་པོས་གཏན་ནས ‘རྒོལ་གཏམ་གཏོང་
ངེས་ཀྱི་དམག་འཁྲུག’ བརྒྱག་མི་སྲིད་ཅེས་བསྒྲག་སྲིད་པ་ཁོ་ཐག་ཡིན། དེ་དུས་མི་རྣམས་
ཀྱིས་ཁོའི་ཁར་མཉན་ཚེ། ངས་ཁོ་ཚོར་ཁ་ཡ་མི་བྱེད་པར་རང་ཉིད་ཀྱིས་འཁོན་ལན་བསློག་
རྒྱུ་ཡིན” ཞེས་བསམས།
བརྡ་གཏོང་མཁན་གྱི་སྐད་སྒྲ་ཡང་རབ་རིབ་ནས་མག་མོག་ཏུ་གྱུར། ལྕགས་རྔའི་སྒྲ་
ཡང་ག་ལེར་རིང་དུ་ཕྱིན་ནས་རྣ་ལ་གཟན་པར་མི་བྱེད། ཨོ་གུང་ཁ་ཝོ་ཡིས་འགྲེ་ལྡོག་ཅིག་
བརྒྱབ་པ་ན། སྒལ་བའི་རྨ་ཁར་ཟུག་གཟེར་ཞིག་བརྒྱབ་པ་དེས་ཁོ་ལ་སྤྲོ་བ་རིགས་ཤིག་
བྱིན་བྱུང་། “སང་ཉིན། ཨའེ་ཀུང་ཝ་ནས ‘རྒོལ་གཏམ་གཏོང་དགོས་ངེས་ཀྱི་དམག
འཁྲུག’ ཅེས་གང་འདོད་དུ་བཤད་ན་བཤད། སྔོན་ལ་ཁོ་ཚོར་ངའི་རྒྱབ་དང་མགོར་གཅིག་
བལྟ་རུ་འཇུག” ཁོས་ཡང་བསྐྱར་སོ་བརྡར་ཙམ་བྱས།
ཉི་མ་ཤར་བ་ནས་བཟུང་ཚོང་རའི་ནང་མིས་ཁེངས་འདུག ཨོ་གུང་ཁ་ཝོ་ཨོ་པི་ཨེ་ལི་
ཁ་འབོད་དུ་ཡོང་སྐབས། ཁོས་སྔ་མོ་ནས་ཁང་བའི་ནང་ནས་བསྒུགས་འདུག ཁོས་ལུག་
ལྤགས་ཀྱི་ཁུག་མ་དང་ཤུབས་སུ་བཅུག་པའི་གཏུབ་གྲི་ཕྲག་ཏུ་ཁུར་ནས་སྒོར་བུད་ཅིང་། ཨོ་
གུང་ཁ་ཝོ་དང་མཉམ་དུ་འཛོམས། ཨོ་པི་ཨེ་ལི་ཁའི་ཁང་པ་ནི་ལམ་ཁ་ཏག་ཏག་ཏུ་ཡོད།
ལམ་འདི་བརྒྱུད་ནས་ཚོང་རར་འགྲོ་བའི་མི་ཞིག་ཡིན་ཕྱིན་ཁོང་གིས་མཐོང་ཐུབ། ཉིན་
དེའི་ཞོགས་པར། མི་མང་པོ་ཞིག་ལམ་འདི་བརྒྱུད་ནས་ཕྱིན་པ་དང་། ཁོས་ཁོ་ཚོ་རེ་རེར་
འཚམས་འདྲི་བྱས།
ཨོ་གུང་ཁ་ཝོ་དང་ཨོ་པི་ཨེ་ལི་ཁ་ཚོགས་རར་སླེབས་དུས། ཚོགས་རར་སྔར་ནས་མི་
མང་པོ་འཚོགས་ཏེ། གནམ་ལ་བྱེ་མ་གཏོར་ཡང་ས་ལ་རྡོག་བུ་གཅིག་ཀྱང་ལྷུང་མི་སྲིད་
པའི་ཚོད་རེད། ད་དུང་དེ་བས་མི་མང་པོ་ཞིག་གྲོང་ཚོ་དགུ་བོའི་ཕྱོགས་སོ་སོ་ནས་གཅིག་
རྗེས་གཉིས་མཐུད་དུ་ཡོང་གིན་འདུག ཨོ་གུང་ཁ་ཝོས་མི་དེ་འདྲའི་མང་ཞིང་སྟོབས་
ཤུགས་ཆེ་བ་མཐོང་བས་སེམས་པ་དྲོད་ལམ་ལམ་དུ་གྱུར། ཡིན་ཡང་ཁོས་མི་ཁྱད་པར་ཅན་
ཞིག་འཚོལ་དགོས། མི་དེའི་ཁ་ནི་ཁོ་སྐྲག་ས་དང་མཐོང་ཆུང་བྱེད་ས་གཉིས་ཀ་ཡིན།
“ཁྱོད་ཀྱིས་ཁོ་མཐོང་བྱུང་ངམ།” ཁོས་ཨོ་པི་ཨེ་ལི་ཁར་དྲིས།
“སུ།”
“ཨའེ་ཀུང་ཝ་ན།” ཁོས་ཁོད་ཡངས་པའི་ཚོང་རའི་འདི་ཕྱོགས་ནས་ཕར་སྣེ་བར་དུ་
ལན་གཅིག་བལྟས། མི་མང་ཆེ་བས་ཐང་ལ་ལུག་ལྤགས་བཏིང་ནས་བསྡད་ཡོད་ཅིང་། སྐྱེས་
པ་ཉུང་ཤས་ཤིག་ཁོ་ཚོས་ཁྱེར་ཡོང་བའི་ཤིང་གི་རྐུབ་སྟེགས་ཐོག་ཏུ་བསྡད་འདུག
“ད་དུང་མཐོང་མ་བྱུང་།” ཨོ་པི་ཨེ་ལི་ཁས་དེ་ལྟ་བཤད་བཞིན་མི་ཚོགས་ཀྱི་ཕྱོགས་
སུ་བལྟས་ནས་མིག་རྡེབ་ཙམ་རྡེབ་ཙམ་བྱས། “ཨོ། མཐོང་བྱུང་། ཕ་གིར་བསྡད་འདུག
ཤིང་བལ་གྱི་སྡོང་བོའི་འོག་ཏུ། ཁྱོད་ནི་ཁོས་ང་ཚོར་གོ་སྐོན་བློ་འགུགས་བྱས་ནས་དམག་
འཐབ་མི་རྒྱག་པར་སྐྲག་པ་ཡིན་ནམ།”
“སྐྲག་ཟེར་རམ། ངས་ཁོས་ཁྱེད་ཚོར་གོ་སྐོན་བློ་འགུགས་བྱེད་ཐུབ་མིན་ལ་དོ་སྣང་
བྱེད་ཀྱི་མེད། ངས་ཁོར་མཐོང་ཆུང་བྱེད་ཀྱི་ཡོད་ལ། ཁོའི་ཁ་ལ་ཉན་མཁན་གྱི་མི་དེ་དག་
ལའང་མཐོང་ཆུང་བྱེད་ཀྱི་ཡོད། གལ་ཏེ་ང་མོས་འཐད་བྱུང་ཚེ། ངས་ཁེར་རྐྱང་དུ་དམག་
འཐབ་བྱས་ཆོག”
ཁོ་ཚོས་སྐད་ཅོར་ཆེན་པོ་རྒྱག་ལ། མི་ཚང་མས་སྐད་ཆ་བཤད་ཀྱི་ཡོད་པས། དེ་ནི་
ཚོང་འདུས་ཆེན་པོ་ཞིག་དང་འདྲ།
ཨོ་གུང་ཁ་ཝོ་ཡི་སེམས་སུ “ངས་ཁོར་སྔོན་ལ་བཤད་དུ་འཇུག ཁོས་བཤད་ཚར་
རྗེས་ངས་བཤད” ཅེས་བསམས།
“ཁྱོད་ཀྱིས་ཁོས་དམག་རྒྱག་པར་ངོ་རྒོལ་བྱེད་ངེས་ཡིན་པ་ཇི་ལྟར་ཤེས་སམ།” ཨོ་པི་
ཨེ་ལི་ཁས་ཡུད་ཙམ་འགོར་རྗེས་དེ་ལྟར་དྲིས་བྱུང་།
“རྒྱུ་མཚན་ནི་ངས་ཁོ་སྡར་མ་ཞིག་ཡིན་པ་ཤེས།” ཨོ་གུང་ཁ་ཝོ་ཡིས་དེ་ལྟར་ལན་
བཏབ་རྗེས། ཁོས་མུ་མཐུད་དུ་ཅི་ཞིག་བཤད་སོང་མོད། འོན་ཀྱང་ཨོ་པི་ཨེ་ལི་ཁ་ཡིས་ཐོས་
མ་བྱུང་། རྒྱུ་མཚན་ནི་ཏག་ཏག་སྐབས་དེར་རྒྱབ་ནས་མི་ཞིག་གིས་ཁོའི་ཕྲག་པར་རེག་
ཙམ་བྱས། ཁོ་ཁ་ཕྱིར་འཁོར་ནས་གྲོགས་པོ་ལྔ་དྲུག་ཅིག་ལ་ལག་འཇུ་བྱས་ནས་འཚམས་
འདྲི་ཞུས། སྐད་དེ་རྒྱུས་མངའ་ཆེན་པོ་ཡོད་ཀྱང་ཨོ་གུང་ཁ་ཝོ་ཁ་ཕྱིར་འཁོར་ནས་མ་བལྟས།
ཁོར་གཞན་ལ་འཚམས་འདྲི་ཞུ་བའི་སེམས་ཁམས་མེད། འོན་ཀྱང་དེའི་ཁྲོད་ཀྱི་མི་ཞིག་
གིས་ཁོར་རེག་ཙམ་བྱས་རྗེས། ཁྱིམ་མི་དག་བདེ་འཚམས་ཡིན་མིན་དྲིས་བྱུང་།
“ཁོ་ཚོ་ཚང་མ་བདེ་མོ་འཚམས་པོ་ཡིན།” ཁོས་ཁ་ཡ་བྱ་འདོད་མི་འདོད་ངང་
ལན་བཏབ།
ཉིན་དེའི་ཞོགས་པར། ཝུའུ་མུའུ་ཨོ་ཧྥེ་ཡའི་མི་རྣམས་ལ་སྐད་ཆ་བཤད་མཁན་དང་
པོ་ནི་ཨོ་ཅི་ཁ་རེད། ཁོ་ཡང་སྔར་ཁྲིམས་རར་བཀག་པའི་མི་དྲུག་གི་གྲས་རེད། ཨོ་ཅི་ཁ་ནི་
ཀུན་གྱིས་བརྩི་བཀུར་བྱེད་པའི་མི་ཞིག་དང་གཏམ་ལ་མཁས་པ་ཞིག་ཡིན། འོན་ཀྱང་ཁོ་ནི་
དེ་འདྲའི་སྐད་གསང་མཐོན་པོ་ཅན་ཞིག་མིན། ཐོག་མར་གཏམ་བཤད་མཁན་ནི་ངེས་པར་
དུ་སྐད་གསང་མཐོན་པོ་ཞིག་ཡིན་དགོས། དེ་ལྟར་ན་ད་གཟོད་རུས་རྒྱུད་ཚོགས་ཆེན་གྱི་
ཚོགས་ར་དབེན་འཇགས་སེ་གཏོང་ཐུབ། ཨང་དབྱི་ཁར་དེ་འདྲའི་སྐད་ངག་ལྡན། དེ་བས།
ཨོ་ཅི་ཁས་གཏམ་མ་བཤད་གོང་། ཁོར་སྔོན་ལ་ཝུའུ་མུའུ་ཨོ་ཧྥེ་ཡར་ཞུས་འདུད་ཞུ་རུ་བཅུག
“ཝུའུ་མུའུ་ཨོ་ཧྥེ་ཡ་པ་རྣམས་མཐུན་སྒྲིལ་བརྟན་པར་ཤོག” ཁོས་སྐད་ཆེན་པོས་
ཐེངས་ཤིག་བསྒྲགས་ཤིང་དཔུང་པ་ཡ་གཅིག་མཁའ་རུ་འཕྱར། དེ་ནས་སྤར་ཁ་ཕྱེ་ནས་བར་
སྣང་དུ་ཕར་གཡུག་ཚུར་གཡུག་བྱེད།
“ཡ་ཨ།” ཝུའུ་མུའུ་ཨོ་ཧྥེ་ཡ་པ་རྣམས་ཀྱིས་ཀི་འབོད་བྱེད།
“ཝུའུ་མུའུ་ཨོ་ཧྥེ་ཡ་པ་རྣམས་མཐུན་སྒྲིལ་བརྟན་པར་ཤོག” ཁོས་ཡང་བསྐྱར་ངར་
སྐད་བསྒྲགས། ཁོས་ཐེངས་རེར་ཕྱོགས་མི་འདྲ་བར་བལྟས་ནས་ངར་སྐད་སྒྲོག་ཅིང་། མང་
ཚོགས་ཀྱིས “ཡ་ཨ” ཞེས་ཡ་ལན་བསློགས།
ཚོགས་ར་གློ་བུར་ལྷིང་ཞིང་འཇགས་པར་གྱུར། དེ་ནི་མེ་ལྕེ་ལམ་ལམ་འབར་བའི་
སྟེང་ཆུ་འཁྱག་བླུགས་པ་དང་མཚུངས།
ཨོ་ཅི་ཁ་ཡར་ལངས་ཤིང་། གོང་བཞིན་རུས་རྒྱུད་ཡོངས་ཀྱི་མི་རྣམས་ལ་གུས་འདུད་
ཐེངས་བཞིར་ཞུས། དེ་ནས་སྐད་ཆ་བཤད་མགོ་བརྩམས།
“ཁྱོད་ཚོས་ང་ཚོ་འདིར་ཡོང་དོན་ཅི་ཡིན་པ་གསལ་བོར་ཤེས་པ་རེད། ད་ནི་ང་ཚོས་
འབྲུ་མཛོད་བསྐྲུན་པ་དང་ཡང་ན་ཁང་པ་ཞིག་གསོ་བྱེད་པའི་དུས་སྐབས་དང་། ང་ཚོས་
སྐོར་ལ་དག་ཐེར་བྱེད་པའི་དུས་སྐབས་ཡིན། ངའི་ཨ་ཕས་ང་ལ་རྒྱུན་དུ ‘ནམ་ཞིག་ཁྱོད་
ཀྱིས་སྦལ་བ་ཞིག་ཉི་མ་དཀར་ངོགས་སུ་ལྡིང་ནས་ཡོང་བ་མཐོང་ཚེ། ཁྱོད་ཀྱིས་ཅི་ཞིག་
གིས་ཁོའི་ཚེ་སྲོག་ལ་གནོད་པ་གཏོང་བཞིན་པ་ཤེས་ཐུབ’ ཟེར། ད་ལྟ། ཁྱོད་ཚོ་ཚང་མ་
ཕྱོགས་བཞི་མཚམས་བརྒྱད་ནས་ཚོགས་ར་འདིར་ཡོང་བ་མཐོང་བས། ངས་ཅི་ཞིག་གིས་
ང་ཚོའི་ཚེ་སྲོག་ལ་གནོད་པ་སྐྱེལ་བཞིན་པ་ཏག་ཏག་ཤེས་སོང་།” ཁོ་ཡུད་ཙམ་ལ་ཁ་རོག་
གེར་བསྡད་རྗེས། དེ་ནས་ཡང་བསྐྱར་གཏམ་བཤད་མགོ་བརྩམས།
“ང་ཚོའི་ལྷ་ཐམས་ཅད་ངུ་བཞིན་འདུག དབྱི་ཏེ་སྨི་ལི་ངུ་བཞིན་འདུག ཨ་གེ་པ་
ལ་ངུ་བཞིན་འདུག ལྷ་གཞན་དག་ཚང་མ་ངུ་བཞིན་འདུག ང་ཚོའི་ཤི་ཟིན་པའི་མེས་
པོ་ཡང་ངུ་བཞིན་འདུག རྒྱུ་མཚན་ནི་ཁོ་ཚོར་ངོ་ཚ་ཁྲེལ་མེད་ཀྱི་ཕོག་ཐུག་ཐེབས་པའི་
རྐྱེན་དང་། ང་ཚོས་དངོས་སུ་མཐོང་བའི་སྐྱུག་བྲོ་བའི་བྱ་སྤྱོད་དེ་དག་བྱུང་བའི་དབང་གིས་
རེད།” ཁོས་སླར་ཡང་བཤད་མཚམས་བཅད་དེ་འདར་བཞིན་པའི་སྐད་སྒྲ་ལྷིང་པོར་ཡོང་
ཐབས་བྱས།
“འདི་ནི་འདུ་འཛོམས་ཆེན་པོ་ཞིག་རེད། ད་རག་བར་དུ་རུས་རྒྱུད་གང་གིས་ཀྱང་
ཚོགས་འདུ་འདི་འདྲ་ཆེན་པོ་ཞིག་འཚོགས་མ་མྱོང་། སྤོབས་ཉམས་ཆེན་པོ་མངོན་འདུག
འོན་ཀྱང་ང་ཚོའི་མི་ཚང་མ་འདི་ན་ཡོད་དམ། ངས་ཁྱེད་ཚོར་དྲི་བ་ཞིག་འདྲི། ཝུའུ་མུའུ་
ཨོ་ཧྥེ་ཡའི་བུ་ཕྲུག་ཚང་མ་ང་ཚོ་དང་མཉམ་དུ་འདིར་སླེབས་ཡོད་དམ།” དུས་དེར་མང་
ཚོགས་ཀྱིས་སྐད་ཅོར་ཝང་ཝང་དུ་སྒྲོག་པའི་སྒྲ་མཆེད་ཡོང་།
“ཁོ་ཚོ་ཚང་མ་འདིར་སླེབས་མེད།” ཁོས “ཁོ་ཚོས་ང་ཚོའི་རིས་རྒྱུད་ཁ་བྲལ་དུ་
བཏང་སོང་། རང་རང་སོ་སོས་འགྲོ་ལམ་མི་འདྲ་བ་བདམས་པ་རེད། ང་ཚོ་དེ་རིང་ཞོགས་
པ་འདིར་ཡོང་བའི་མི་རྣམས་སྔར་བཞིན་ང་ཚོའི་མེས་པོར་བློ་དཀར་སེམས་དཀར་བྱེད་
མཁན་དག་རེད། ཡིན་ནའང་ང་ཚོའི་སྤུན་ཟླས་ང་ཚོ་དོར་བ་རེད། ཡུལ་གཞན་གྱི་མི་ཞིག་
དང་ཆབས་ཅིག་ཁོ་ཚོའི་ཕ་ཡུལ་བརྫད་པ་རེད། གལ་ཏེ་ང་ཚོས་ཡུལ་གཞན་གྱི་མི་འདི་
དག་དང་དམག་བརྒྱབ་ཚེ་ང་ཚོའི་སྤུན་ཟླར་གནོད་སྐྱོན་ཐེབས་ངེས་པ་མ་ཟད། ང་ཚོའི་
རིགས་རྒྱུད་ཀྱི་ཁྲག་ཀྱང་གཏོར་སྲིད། འོན་ཀྱང་ང་ཚོས་ངེས་པར་དུ་འདི་ལྟར་བྱེད་དགོས།
ང་ཚོའི་མེས་པོ་ཚོས་རྨི་ལམ་དུའང་འདི་ལྟ་བུའི་དོན་དག་ལ་བསམ་བློ་བཏང་མ་མྱོང་།
ཁོ་ཚོས་རང་གི་སྤུན་ཟླ་གཏན་ནས་བསད་མ་མྱོང་ལ། སྐབས་དེ་དུས་མི་དཀར་པོ་ཡང་
ཡུལ་འདིར་ཡོང་མ་མྱོང་། དེར་བརྟེན་ང་ཚོའི་མེས་པོ་ཚོས་གཏན་ནས་བསྒྲུབས་མ་མྱོང་
བའི་དོན་དག་ང་ཚོས་ངེས་པར་དུ་བསྒྲུབ་དགོས། མི་ཞིག་གིས་བྱ་དབྱི་ན་ཅི་ཡུན་རིང་
བོར་འཕུར་ནས་མཚམས་མི་འཇོག་དོན་ཅི་ཡིན་ཞེས་དྲིས་པར། བྱ་དེས ‘མི་རྣམས་
ཀྱིས་མདའ་བརྒྱབ་ན་ཕོག་ཁོ་ཐག་ཡིན་པ་ཤེས་པས། ངས་འཕུར་ནས་མཚམས་མི་འཇོག་
པ་སློབ་དགོས’ ཞེས་ལན་བཏབ། ང་ཚོས་ངེས་པར་གདོན་འདྲེ་འདི་རྩ་མེད་དུ་གཏོང་
དགོས། གལ་སྲིད་ང་ཚོའི་སྤུན་ཟླ་གདོན་འདྲེའི་ཕྱོགས་སུ་ལངས་ན། ང་ཚོས་ཁོ་ཚོ་ཡང་
རྩ་མེད་དུ་གཏོང་དགོས་ལ། དེར་མ་ཟད་ང་ཚོས་ངེས་པར་དུ་ད་ལྟ་ནས་བསྒྲུབ་དགོས། ད་
ལྟ་ཆུ་ད་དུང་རྐང་པའི་སྲེ་ལོང་གི་མཚམས་ལས་བརྒལ་མེད། ང་ཚོས་ངེས་པར་དུ་དེ་ཕྱི་ལ་
འཕོ་དགོས”
སྐབས་དེར། མི་ཚོགས་ཀྱི་ཁྲོད་དུ་གློ་བུར་དུ་ཟིང་ཆ་ཞིག་ལངས་པ་དང་། མིག་
མདངས་ཡོད་ཚད་ཕྱོགས་གཅིག་ཏུ་ཤོར། ཚོང་ར་ནས་མི་རྒྱུད་དཀར་པོའི་ཁྲིམས་ར་བརྒྱུད་
ཅིང་ཆུ་ཕྲན་ཕྱོགས་སུ་འཐེན་པའི་ལམ་ཕྲན་སྟེང་དཀྱོགས་ཆེན་པོ་ཞིག་ཡོད། ཁྲིམས་རའི་
ལས་སྣེ་པ་དེ་ལྔ་བོ་དཀྱོགས་ལམ་གྱི་སྣེ་ནས་འཇུར་ཡོང་བ་དང་། ད་གཟོད་མི་རྣམས་ཀྱིས་
མཐོང་སོང་། དེ་དུས་ཁོ་ཚོ་ཕྱི་སྐོར་གྱི་མི་རྣམས་དང་གོམ་པ་ཁ་ཤས་ལས་མེད། ཨོ་གུང་ཁ་
ཝོ་ཡང་ཕྱི་སྐོར་དུ་བསྡད་འདུག
མི་དེ་དག་ཡོང་བ་མཐོང་རྗེས། ཨོ་གུང་ཁ་ཝོ་གློ་བུར་དུ་ཡར་ལངས། ཁོ་སྣེ་ཁྲིད་མཁན་
དེའི་གམ་དུ་ལངས་བསྡད་པ་ན་ཁོང་ཁྲོས་འདར་ཞིང་། ཁ་ནས་ཚིག་གཅིག་ཀྱང་མི་ཐོན།
མི་དེར་ཡང་སྐྲག་པའི་ཉམས་སྣང་ཙམ་མེད་པར་འགུལ་མེད་དུ་ལངས་ནས་སྡོད། ཁོས་
ཁྲིད་ཡོང་བའི་མི་བཞི་བོ་ཁོའི་རྗེས་སུ་གྲལ་དུ་བསྟར་འདུག
སྐད་ཅིག་མ་དེར། འཇིག་རྟེན་ཧྲིལ་བོ་ལྷིང་འཇགས་སུ་གྱུར་ཅིང་ཅི་ཞིག་འབྱུང་བར་
བསྒུགས་འདུག་པ་དང་འདྲ་ལ། མི་ཚང་མ་ནི་ཁ་ཁུ་སིམ་པོར་གྲགས་མེད་དུ་སྡོད། ཝུའུ་
མུའུ་ཨོ་ཧྥེ་ཡའི་མི་རྣམས་ལྷིང་འཇགས་ཀྱི་ཤིང་སྡོང་དང་འཁྲི་ཤིང་སྦོམ་པོས་གྲུབ་པའི་རས་
ཡོལ་ཁྲོད་འཐིམ་ནས་སྒུག་བཞིན་པ་དང་མཚུངས།
སྣེ་ཁྲིད་མཁན་དེས་གདོན་འདྲེས་བཟུང་བ་ལྟ་བུའི་ཁོར་ཡུག་དེའི་ལྷིང་འཇགས
དཀྲོགས་ཏེ “ང་མདུན་དུ་འགྲོ་རུ་ཆུགས” ཞེས་བཀའ་བསྒོས་བྱུང་།
“ཁྱེད་རང་འདིར་ཡོང་ནས་ཅི་ཞིག་བྱ་རྒྱུ་ཡིན།”
“ཁྱེད་ཚོས་མི་དཀར་དེ་ལ་སྟོབས་ཤུགས་ཅི་ཙམ་ཡོད་པ་ཤེས་དགོས། ཁོས་ཁྱོད་ཚོས་
མུ་མཐུད་དུ་ཚོགས་འདུ་འཚོགས་པར་བཀག་འགོག་བྱེད་དགོས་ཟེར།”
སྐད་ཅིག་མའི་ཡུན་ལ་ཨོ་གུང་ཁ་ཝོས་གྲི་ཤུབས་ལས་གྲི་བཏོན་བྱུང་། ལས་སྣེ་པ་དེས་
སྐེད་པ་བསྒུར་ནས་གཡོལ་མོད། སྔར་ནས་གཡོལ་ཐབས་མི་འདུག ཨོ་གུང་ཁ་ཝོ་ཡིས་
བསྟུད་མར་གྲི་གཉིས་བརྒྱབ་པར་མི་དེའི་མགོ་བོ་ལྟིག་དི་རེར་ཐང་ལ་ལྷུང་ཞིང་། ཁོའི་
དམག་ལྭ་གྱོན་པའི་ལུས་པོ་དང་ཆབས་ཅིག་ཐང་ལ་འགྱེལ་སོང་།
ཕལ་ཆེར་རས་ཡོལ་ཁྲོད་སྒུག་སྡོད་པའི་མི་རྣམས་དེ་མ་ཉིད་དུ་ཟང་ཟིང་གི་གནས་
ཤིག་ཏུ་ལྷུང་ཞིང་ཚོགས་ཆེན་གྱི་མཚམས་ཀྱང་ཆད་སོང་། ཨོ་གུང་ཁ་ཝོས་རང་གིས་བསད་
པའི་བེམ་པོར་བལྟས་འདུག ཁོས་ཝུའུ་མུའུ་ཨོ་ཧྥེ་ཡའི་མི་རྣམས་ཀྱིས་འཐབ་འཁྲུག་
མི་བྱེད་པ་ཤེས་ཡོད། ཁོས་དེ་ལྟར་དྲན་དོན་ནི་ལས་སྣེ་པ་གཞན་བཞི་པོ་ཁོ་ཚོས་བཏང་
སོང་། ཁོ་ཚོས་མི་གཞན་པ་དེ་དག་ལ་ལག་མི་འགུལ་བ་མ་ཟད་རང་རང་ས་ནས་ཟང་ཟིང་
དུ་གྱུར་འདུག ཁོས་ཟང་ཟིང་དེའི་ཁྲོད་དུ་ཁོ་ཚོའི་སྐྲག་སྣང་མཐོང་བྱུང་ལ། སྐད་སྒྲ་མང་
པོས “ཁོས་འདི་ལྟར་བྱེད་དོན་ཅི་ཡིན་ནམ” ཞེས་འདྲི་བ་ཐོས།
ཁོས་རྡོ་ཟེགས་ནང་དུ་གྲི་གཙང་མར་ཕྱིས་རྗེས། ལམ་ལ་ཆས་སོང་།

༢༥
ཆོས་ཁང་མངའ་ཁུལ་གྱི་སྲིད་འཛིན་དཔོན་པོས་དྲག་ཆས་ཆ་ཚང་སྤྲས་པའི་དམག་
མི་རུ་ཁག་ཅིག་ཁྲིད་ནས་ཨོ་གུང་ཁ་ཝོ་ཡི་སྒོ་རའི་ནང་དུ་སླེབས། ཁོས་སྐྱེས་པ་སྐོར་ཞིག
དབུས་ཁང་ནང་དུ་བསྡད་ཡོད་པ་མཐོང་ལ། ཚང་མའི་གདོང་ལ་སྐྱོ་སྣང་གིས་ཁེངས་འདུག
ཁོས་ཁོ་ཚོར་ཕྱིར་ཡོང་དགོས་པའི་བཀའ་ཕབ་པ་ན། ཁོ་ཚོས་ཚིག་གཅིག་ཀྱང་མི་བཤད་
པར་བཀའ་བཞིན་བསྒྲུབས།
“ཁྱེད་ཚོའི་ཁྲོད་ཀྱི་སུ་ནི་ཨོ་གུང་ཁ་ཝོ་ཡིན།” ཁོས་ལོ་ཙཱ་པར་དྲིས།
“ཁོ་འདི་ན་མེད།” ཨོ་པི་ཨེ་ལི་ཁས་ལན་བཏབ།
“ཁོ་གང་ན་ཡོད་དམ།”
“ཁོ་འདི་ན་མེད།”
སྲིད་འཛིན་དཔོན་པོ་ཁྲོས་ནས་ངོ་གདོང་དམར་པོར་གྱུར། ཁོས་གལ་ཏེ་ལམ་སང་ཨོ་
གུང་ཁ་ཝོ་མི་སྤྲོད་ཚེ། ཁྱོད་ཚོ་ཚང་མ་བཙོན་དུ་འཇུག་རྒྱུ་ཞེས་འཇིགས་བསྐུལ་བ་ན། ཁོ་
ཚོས་ཤབ་ཤུབ་ཏུ་ཅི་ཞིག་བཤད་རྗེས། སྔར་བཞིན་ཨོ་པི་ཨེ་ལི་ཁ་ཡིས་ལན་བཏབ་བྱུང་།
“ང་ཚོས་ཁྱེད་རང་ཁོ་ཡོད་སར་འཁྲིད་ཆོག གཅིག་བྱས་ན་ཁྱེད་རང་གི་མིས་ང་
ཚོར་རོགས་པ་བྱེད་ཐུབ་སྲིད།”
སྲིད་འཛིན་དཔོན་པོས་ཨོ་པི་ཨེ་ལི་ཁ་ཡིས་བཤད་པའི “གཅིག་བྱས་ན་ཁྱེད་རང་གི་
མིས་ང་ཚོར་རོགས་པ་བྱ་ཐུབ་ཀྱང་སྲིད” ཅེས་པའི་ནང་དོན་ཅི་ཡིན་ཧ་མ་གོ ཁོའི་བསམ་
པར་འདི་ནི་ཏག་ཏག་མི་འདི་ཚོའི་སྟེང་གི་གཞན་ལ་ཁོང་ཁྲོ་སློང་བའི་གོམས་གཤིས་ཤིག་
རེད་ལ། ཁོ་ཚོ་རྒྱུན་པར་དགོས་མེད་ཀྱི་ཐ་སྙད་སྤྱོད་རྒྱུར་དགའ་པོ་ཡོད་པར་བསམས།
ཨོ་པི་ཨེ་ལི་ཁ་དང་མི་གཞན་པ་ལྔ་དྲུག་པོས་མདུན་ནས་ལམ་ཁྲིད་ཅིང་། སྲིད་འཛིན་
དཔོན་པོ་དང་ཁོའི་མི་རྣམས་ཀྱིས་མེ་མདའ་ལག་ཏུ་བཟུང་ནས་རྗེས་སུ་འབྲངས། སྲིད་
འཛིན་དཔོན་པོས་ད་དུང་ཨོ་པི་ཨེ་ལི་ཁར་གལ་ཏེ་ཁོ་པ་དང་ཁོ་པའི་མི་རྣམས་ཀྱིས་ལྐོག་
ཇུས་འདྲ་འཐེན་ཚེ། ཁོས་ཁོ་ཚོར་མེ་མདས་བརྒྱབ་ནས་ལྔ་ལམ་དུ་བརྫང་སྲིད་ཟེར། ཁོ་ཚོ་
དེ་ལྟར་མདུན་དུ་སོང་།
ཨོ་གུང་ཁ་ཝོ་ཡི་སྒོ་རའི་རྒྱབ་ཏུ་སྡོང་བོ་དམའ་མོའི་ནགས་རྫུབས་ཤིག་ཡོད། སྒོ་རའི་
གྱང་ར་དམར་པོའི་ངོས་སུ་ཁུང་བུ་ཞིག་བཏོད་འདུག དེ་ནི་སྡོང་བོ་དམའ་མོའི་ནགས་
རྫུབས་དེར་སྐྱོད་སའི་སྒོ་གཅིག་པུ་དེ་རེད། ཁྱིམ་བྱ་ཉིན་གང་བོར་ཁུང་བུ་དེ་ནས་ཕར་
འཛུལ་ཚུར་འཛུལ་བྱས་ནས་རྒུམ་བུ་འཐུ་བར་བྱེད་ཀྱང་མི་ནི་ཁུང་བུར་འཛུལ་མི་ཐུབ། ད་
ལྟ། ཨོ་པི་ཨེ་ལི་ཁ་ཡིས་སྲིད་འཛིན་དཔོན་པོ་དང་མི་གཞན་དག་ཁྲིད་ནས་སྡོང་བོ་དམའ་
མོའི་ནགས་རྫུབས་དེར་བསྐྱོད། ཁོ་ཚོ་ཕྱི་ར་བརྒྱུད་ནས་འགྲོ་ཞིང་། ཁོ་ཚོའི་རྐང་པ་ལོ་མ་
སྐམ་པོའི་སྟེང་སྤོས་པའི་ཚེ་སག་སྒྲ་བར་མེད་དུ་གྲག་ཡོང་།
མཇུག་མཐར། ཁོ་ཚོ་ཤིང་སྡོང་ཆུང་ཆུང་ཞིག་གི་མདུན་དུ་ཏན་སེ་བསྡད་བྱུང་། ཤིང་
སྡོང་སྟེང་དུ་ཨོ་གུང་ཁ་ཝོ་ཡི་བེམ་པོ་འཔྱངས་འདུག
“གཅིག་བྱས་ན་ཁྱེད་ཀྱི་མིས་ང་ཚོར་རོགས་པ་བྱེད་ཐུབ་ཀྱི་རེད། ཁོ་མར་བླངས་ནས་
དུར་སྦས་བྱ་རོགས།” ཨོ་པི་ཨེ་ལི་ཁ་ཡིས “ང་ཚོས་གྲོང་ཚོ་གཞན་པའི་མི་བཙལ་ནས་ང་
ཚོའི་ཚབ་ཏུ་འདི་བསྒྲུབ་རྩིས་ཡོད་མོད། ཁོ་ཚོ་དུས་ཡུན་རིང་བོ་འགོར་ཡང་སྲིད” ཟེར།
ཆོས་ཁུལ་མངའ་ཁོངས་ཀྱི་སྲིད་འཛིན་དཔོན་པོའི་ཐོབ་ཐང་ལ་གློ་བུར་འགྱུར་ལྡོག་
བྱུང་སོང་། སྲིད་འཛིན་དཔོན་བཙན་པོ་དེས་གདོད་མའི་གོམས་སྲོལ་ཞིབ་འཇུག་པའི
བསམ་ཐོག་ཏུ་བཞག
“ཁྱོད་ཚོས་རང་གིས་ཁོ་མར་མི་ལེན་པའི་རྒྱུ་མཚན་ཅི་ཡིན།” ཁོས་དྲིས་
“འདི་ནི་ང་ཚོའི་གོམས་སྲོལ་དང་འགལ་བ་ཞིག་ཡིན།” མི་ཞིག་གིས “མི་ཞིག་
གིས་རང་སྲོག་བཅད་པ་དེ་ནི་ཐ་ཤལ་གྱི་བྱ་སྤྱོད་ཅིག་ཡིན་ཞིང་། དེ་ནི་ས་བདག་ཨ་མར་
ཕོག་ཐུག་བཏང་བའི་ཉེས་པ་ཞིག་ཀྱང་ཡིན། ནག་ཉེས་དེའི་རིགས་གསོག་མཁན་ནི་རང་
གི་རིགས་ཀྱིས་དུར་སྦས་བྱ་མི་ཆོག ཁོའི་ལུས་པོར་མ་གཞི་ནས་ཉེས་པས་ཁེངས་ཡོད།
ཡུལ་གཞན་གྱི་མིས་ད་གཟོད་ཁོར་རེག་ཆོག་པས། འདི་ནི་ད་གཟོད་ང་ཚོས་ཁྱེད་ཀྱི་མིར་
ཞུ་བ་བྱས་ནས་ཁོ་མར་ལེན་པའི་རྒྱུ་མཚན་ཡིན། ཁྱོད་ཚོ་ནི་ཡུལ་གཞན་གྱི་མི་ཡིན་པས་
སོ” ཟེར།
“ཁྱོད་ཚོས་ཁོ་ཡང་མི་གཞན་དང་འདྲ་བར་དུར་སྦས་བྱེད་སྲིད་དམ།” སྲིད་འཛིན་
དཔོན་པོས་ཡང་བསྐྱར་དེ་ལྟར་དྲིས།
“ཡུལ་གཞན་གྱི་མིས་མ་གཏོགས་ང་ཚོས་ཁོ་སྦ་མི་ཆོག ང་ཚོས་ཁྱེད་ཀྱི་མི་ལ་
སྒོར་མོ་བྱིན་ཆོག ཁོ་ས་འོག་ཏུ་བཅུག་རྗེས་ང་ཚོས་ཀྱང་ཁོའི་ཆེད་དུ་རང་གི་འགན་འཁྲི་
རྫོགས་སོང་། ང་ཚོས་མཆོད་རྫས་བསྐྱལ་ནས་ས་བདག་ཨ་མར་མཆོད་པ་ཕུལ་ནས་སྦགས་
ཟིན་པའི་ས་ཆ་འདི་གཙང་མ་བྱ་དགོས།” ཨོ་པི་ཨེ་ལི་ཁ་ཡིས་མིག་ཅེ་རེར་གྲོགས་པོའི་
བེམ་པོར་བལྟས་འདུག་ལ། སྐབས་དེར་གློ་བུར་དུ་ཁ་ཆོས་ཁང་མངའ་ཁུལ་གྱི་སྲིད་འཛིན་
དཔོན་པོའི་ཕྱོགས་སུ་འཁོར་ནས། ཞེ་སྡང་དང་བཅས “ཁོ་ནི་ཝུའུ་མུའུ་ཨོ་ཧྥེ་ཡའི་ཆེས་
རླབས་ཆེ་བའི་མི་དེ་ཡིན། ཁྱོད་ཀྱིས་ཁོ་ལ་བཙན་གྱིས་རང་སྲོག་གཅོད་དུ་བཅུག་པས། ཁོ་
ནི་ཁྱི་ཞིག་དང་འདྲ་བར་ས་འོག་ཏུ་སྦ་དགོས” ཁོའི་སྐད་ངག་འདར་ཏེ་མུ་མཐུད་དུ་
སྐད་ཆ་བཤད་མ་ཐུབ།
“ཁ་རོག་གེར་སྡོད།” ལས་སྣེ་པ་ཞིག་གིས་སྐད་ཅོར་བརྒྱབ།
“བེམ་པོ་མར་ལེན་རོགས།” སྲིད་འཛིན་དཔོན་པོས་ལས་སྣེ་པའི་མགོ་ཁྲིད་མཁན་
ལ་བཀའ་ཕབ། “བེམ་རོ་དང་། མི་འདི་ཚོ་ཚང་མ་ཁྲིད་ནས་ཁྲིམས་རར་འགྲོ” ཟེར།
“ལགས་སོ། །དཔོན་པོ།” ལས་སྣེ་པ་དེས་གུས་འདུད་དང་བཅས་ལན་བཏབ།
སྲིད་འཛིན་དཔོན་པོས་དམག་མི་གསུམ་བཞི་ཙམ་ཁྲིད་ནས་ཕྱིན་སོང་། ལོ་མང་པོའི་
རིང་ལ། ཁོང་གིས་དཀའ་བ་ཚད་མེད་སྤྱད་ནས་ཨ་ཧྥེ་རི་ཁ་གླིང་གི་ས་ཁུལ་ཁག་ཏུ་ཤེས་
རིག་སྤེལ་མོད། དོན་དུ་རང་གིས་དོན་དག་མང་པོ་ཞིག་ཧ་གོ་སོང་། དེའི་ནང་གི་གཅིག་
ནི། ཆོས་ཁང་མངའ་ཁུལ་གྱི་སྲིད་འཛིན་དཔོན་པོ་ཞིག་གིས་རང་སྲོག་བཅད་པའི་མི་ཞིག་
སྡོང་མགོ་ནས་མར་ལེན་པའི་གཟི་བརྗིད་མིན་པའི་དོན་དག་ཙག་ཙིག་འདི་འདྲར་དོ་སྣང་
གཏན་ནས་བྱེད་མི་ཉན་པ་དེ་རེད། དོན་དག་འདིའི་རིགས་ལ་དོ་སྣང་བྱས་ཚེ་ས་གནས་དེ་
གའི་མི་ཡིས་ཁོ་རང་མིག་ནང་དུ་འཇོག་མི་སྲིད། ཁོས་དཔེ་དེབ་ཅིག་འབྲི་འཆར་ཡོད་པའི་
ནང་དུ་དོན་འདི་ནན་བཤད་བྱེད་འདོད། ཁོ་ཁྲིམས་ཁང་དུ་ལོག་པའི་ལམ་དུ་དཔེ་དེབ་
དེ་ཁོ་ན་དྲན་བཞིན་འདུག ཉིན་རེ་རེ་བཞིན་ཁོ་ལ་རྒྱུ་ཆ་གསར་བ་ཐོབ་ཀྱི་ཡོད་ལ། མི་
འདིའི་གཏམ་རྒྱུད་དེ་ལས་སྣེ་པ་ཞིག་བསད་རྗེས་རང་སྲོག་བཅད་པ་འདི་ནི་སྤྲོ་སྣང་ལྡན་
པའི་གཏམ་རྒྱུད་ཅིག་ཡིན་ངེས། ཁོའི་སྐོར་ལ་རྩོམ་པ་པོས་ཕལ་ཆེར་ལེའུ་ཆ་ཚང་ཞིག་
འབྲི་ཆོག ཡང་ན་ལེའུ་ཧྲིལ་བོ་ཞིག་མི་ལོངས་ནའང་། གང་ལྟར་ཚན་པ་ཧ་ཅང་རིང་བོ་
འབྲི་རྒྱུ་ཡོད་ཁོ་ཐག་རེད། འབྲི་དགོས་པ་ད་དུང་མང་པོ་ཡོད་པས། རྩོམ་པ་པོས་ངེས་པར་
དུ་ཞིབ་ཕྲའི་གནས་ཚུལ་བསྐྱུར་ཕོད་དགོས། ཁོས་བསམ་བློ་ཡང་ཡང་བཏང་མཐར། དཔེ་
དེབ་དེའི་མིང་ལ “ནི་ཀྲེ་རི་ཡའི་ཆུ་བོའི་སྨད་རྒྱུད་ས་ཁུལ་གྱི་གདོད་མའི་རུས་རྒྱུད་ཀྱི་ཞི་
འཇགས” ཞེས་བཏགས།